Het RIVM meldde vandaag 28 nieuwe coronadoden. Daarmee komt het totaal in Nederland op 5590 overledenen van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 27 nieuwe ziekenhuisopnames gemeld. In totaal zijn er nu 11.457 mensen in Nederland die vanwege het coronavirus in het ziekenhuis liggen of hebben gelegen.
Gemiddeld werden in de afgelopen week 51 coronadoden per dag gemeld. Het aantal van 28 van vandaag is dus onder het gemiddelde, maar er kan een grote vertraging zitten in de gerapporteerde sterfgevallen. Zo zijn van de 28 doden maar zeven gisteren en vandaag daadwerkelijk overleden; veel vandaag gemelde doden stierven in werkelijkheid al eerder, ook zelfs vorige maand.
Bij ziekenhuisopnames loopt de registratie nog verder achter. Zo zijn er voor gisteren vooralsnog geen opnames gemeld en voor eergisteren zijn nog maar vier opgenomen patiënten geregistreerd. Tegelijkertijd worden nu nog opnames gemeld die teruggaan tot 14 maart.
Nog steeds sterven er meer mensen in verband met het coronavirus dan terug te vinden is in de officiële RIVM-cijfers. In de week van 27 april tot en met 3 mei overleden er volgens het CBS 550 mensen meer dan gebruikelijk in deze tijd van het jaar. In diezelfde week kreeg het RIVM 400 meldingen van overlijdensgevallen van mensen die positief waren getest op corona.
Dat betekent dat er vermoedelijk ten minste 150 mensen niet in de RIVM-statistieken terug te vinden waren. Vermoedelijk is het werkelijke aantal nog iets hoger: het CBS verwacht nog zo'n 40 tot 80 'nameldingen' van overledenen in dezelfde week.
Van de patiënten die op de intensive care komen, hebben vooral jongere patiënten een grote overlevingskans. Dat blijkt uit cijfers van de Nationale Intensive Care Evaluatie.
Twintigers en dertigers lopen een klein risico om te overlijden; onder dertigers is de kans 92% dat een patiënt de IC levend verlaat. Voor tachtigers zijn de kansen juist nadelig: van hen overleeft twee derde de intensive care niet.
Vier procent van de overledenen op de IC was jonger dan veertig. Van de patiënten die de IC niet overleven, is 85 procent ouder dan 60 jaar.
Wie op de intensive care belandt, loopt vooral de eerste weken risico om te overlijden. De eerste vijftien dagen overlijdt 37 procent van de intensivecarepatiënten, terwijl dat bij patiënten die langer dan vijftien dagen op de IC lagen 26 procent is.
Bij patiënten die langer dan dertig dagen op de IC liggen, was dat percentage zelfs nog minder: 14. Wel geldt dat hoe langer iemand op de IC ligt, hoe groter de kans is dat hij of zij bij het verlaten ervan moet worden opgenomen op de verpleegafdeling.
Op de intensive care daalde het aantal patiënten met het coronavirus opnieuw, naar 410. Dat zijn er 22 minder dan gisteren. Ook het aantal patiënten op Duitse IC's daalde met 3 naar 7. Tegelijkertijd was er op Nederlandse IC's weer meer plek voor non-covid-patiënten: dat waren er 497.
De ligduur op de IC kan flink oplopen. Volgens de Nationale Intensive Care Evaluatie ligt ongeveer de helft van de IC-patiënten al een maand op de intensive care.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden