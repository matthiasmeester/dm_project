Rederijen overtreden massaal de veiligheidsregels voor grote containerschepen. De ramp met de MSC Zoe op de Noordzee bij de Wadden begin vorig jaar heeft daar geen verandering in gebracht.
Slechts twee op de vijf containerschepen komen zonder op- of aanmerkingen door controles in de haven van Rotterdam. Dat blijkt uit een grote inspectie van containerschepen door de Inspectie Leefomgeving en Transport (ILT).
De controles werden al in april vorig jaar in de Rotterdamse haven gehouden, maar de resultaten waren nog niet naar buiten gebracht. Ze zijn door Omrop Fryslân en RTV Noord opgevraagd via een beroep op de Wet openbaarheid van bestuur (Wob).
Bij 42 van de 69 gecontroleerde schepen werden gebreken aangetroffen. Daarbij ging het onder meer om kapotte en ontbrekende twistlocks, waarmee de containers aan elkaar vaststaan. Ook waren gewichten in een aantal gevallen niet goed verdeeld. Dat kan leiden tot extra gevaar bij zwaar weer of onvoorziene omstandigheden.
De ramp met de MSC Zoe was aanleiding voor de grootscheepse controle. Het grote containerschip verloor begin vorig jaar 342 containers in de Noordzee. Dat leidde tot chaotische taferelen op de Waddeneilanden en de kustgebieden van Friesland en Groningen. Er ontstond forse milieuschade.
Eerder lieten we in een video zien hoe het verlies van containers in z'n werk ging, toen werd er nog gedacht dat het om 277 containers ging:
Direct na de ramp deden Omrop Fryslân en RTV Noord uitgebreid onderzoek naar de veiligheid op containerschepen, met als conclusie dat de beveiliging van de lading sterk te wensen overlaat. De uitkomsten van de inspecties die nu openbaar zijn gemaakt, bevestigen de eerdere conclusies van de omroepen dat de rederijen het niet zo nauw nemen met de internationale regels op veiligheidsgebied.
In de Tweede Kamer wordt met verbazing gereageerd op de uitkomsten van de inspecties van de grote containerschepen. Zo laat de PvdA in vragen aan minister Van Nieuwenhuizen van Infrastructuur en Waterstaat weten "zeer verontwaardigd" te zijn dat er nog veel mis is bij de belading van de schepen.
De Kamerleden zijn ook kritisch dat zij niet eerder geïnformeerd zijn over de uitkomsten van de controle. GroenLinks-Kamerlid Suzanne Kröger wijst erop dat de minister vorige week nog een Kamerbrief over de nasleep schreef, waarin met geen woord werd gerept over de uitkomsten van de controle. "We worden keer op keer te laat of niet geïnformeerd. Ik vraag me af of we nu al wel op de hoogte waren gebracht als er geen Wob-procedure van de omroepen was geweest."