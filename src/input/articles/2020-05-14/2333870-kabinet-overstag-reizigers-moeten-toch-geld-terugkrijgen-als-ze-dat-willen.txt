Luchtvaartmaatschappijen moeten hun klanten toch de mogelijkheid geven hun geld terug te krijgen als de reis vanwege het coronavirus geannuleerd wordt. Ze mogen niet langer alleen maar een voucher geven om de trip later in te halen, zegt het kabinet.
Dat geeft daarmee toch gehoor aan de oproep van de Europese Commissie. Gisteren nog zei premier Rutte dat de vouchers wat hem betreft gewoon konden blijven, omdat Brussel geen sancties zou opleggen.
Vandaag bleek dat de Commissie wel degelijk een zogeheten inbreukprocedure overweegt tegen lidstaten die reisorganisaties toestaan dat ze vouchers geven in plaats van geld. Dat zou betekenen dat Nederland een boete kon krijgen. Minister Van Nieuwenhuizen heeft daarop besloten toch te gaan handhaven, schrijft ze in een brief aan de Tweede Kamer.
Van Nieuwenhuizen gaf de Inspectie eind maart de opdracht niet meer te handhaven op de regel dat bij een geannuleerde reis de reissom binnen 7 dagen moet zijn terugbetaald. Het idee daarachter was te voorkomen dat luchtvaartmaatschappijen in de financiÃ«le problemen zouden komen.
Die opdracht aan de Inspectie trekt ze nu in, schrijft ze aan de Kamer. Tegelijkertijd doet ze een oproep aan reizigers om de vouchers wel te accepteren, als dat enigszins kan.
Vandaag maakte de KLM al bekend dat gedupeerde reizigers niet verplicht zijn een voucher te accepteren, maar dat ze ook hun geld kunnen terugkrijgen.
De brief van het kabinet gaat over vouchers van vliegmaatschappijen en niet over vouchers van organisatoren van pakketreizen. Voor die laatste geeft de Nederlandse reisbranche sinds half maart speciale vouchers met SGR-garantie uit voor geannuleerde pakketreizen. Met die voucher kun je later alsnog een vakantie boeken bij de oorspronkelijke reisorganisatie.
Klanten hebben ook nog steeds de mogelijkheid om geld terug te vragen in plaats van zo'n voucher. Maar als je geld wilt, kan het erg lang duren. En als een reisorganisatie in de tussentijd failliet gaat, dan ben je je geld kwijt.
Dat geldt niet voor de voucher, want die wordt dus gedekt door de SGR (Stichting Garantiefonds Reisgelden). Als een bedrijf failliet gaat waarvan jij een voucher hebt, dan kun je alsnog geld terugkrijgen via de SGR.
Bij luchtvaartmaatschappijen is er niet zo'n garantiefonds. Iedere luchtvaartmaatschappij geeft z'n eigen voucher uit en mocht die maatschappij failliet gaan voordat je je voucher kan gebruiken, dan ben je je geld kwijt. Het kabinet stond dus oogluikend toe dat luchtvaartmaatschappijen alleen vouchers aanboden en geen geld, maar is daar nu van teruggekomen.
Bekijk hier hoe premier Rutte gisteren zei dat wat hem betreft dat de vouchers gewoon konden blijven, omdat Brussel geen sancties zou opleggen.