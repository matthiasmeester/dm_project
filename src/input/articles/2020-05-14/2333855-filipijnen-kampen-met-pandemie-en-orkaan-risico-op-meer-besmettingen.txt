Een zware orkaan is vannacht aan land gekomen in de Filipijnen, en zal de komende twee dagen over het land trekken met windsnelheden van zo'n 150 kilometer per uur. Dat kan tot complexe en risicovolle situaties leiden op plaatsen waar evacuaties nodig zijn.
Orkaan Vongfong (die in de Filipijnen de naam Ambo heeft gekregen) bereikte vannacht als eerste het eiland Samar met zware windstoten en hevige regenval. De orkaan zal vannacht en morgen over de noordelijke eilanden van de Filipijnen trekken, over een gebied waar tientallen miljoenen mensen wonen. De hoofdstad Manilla ligt buiten het voorspelde pad van de orkaan.
Veel inwoners van de hoofdstad zijn toch bang dat de koers van Vongfong verandert en het noodweer dichterbij zal komen, zegt Arjen Loonstra, een Nederlander die sinds 2017 in de Filipijnen woont. Begin dit jaar moest hij met zijn vrouw op de vlucht voor de uitbarsting van de Taal-vulkaan. Nu woont hij in de Laguna-provincie ten zuiden van Manilla. "We verwachten hier niet echt problemen door de orkaan, misschien dat de tuin overstroomt."
In gebieden waar de orkaan wel overheen trekt, wordt gevreesd voor chaotische situaties in evacuatiecentra waar het coronavirus zich snel zou kunnen verspreiden. "Die evacuatiecentra zijn er in Manilla ook, maar daar zullen niet veel mensen er gebruik van maken als de orkaan niet recht over de stad komt. Er zal vooral veel harde wind en regen zijn. Degenen die dan geraakt worden, zijn de mensen in de sloppenwijken. Als je ziet hoe dicht die mensen op elkaar wonen, heb je sowieso al veel meer risico op besmettingen."
Filipijnse autoriteiten hebben gezegd dat de capaciteit van de evacuatiecentra maar voor de helft gebruikt mag worden zodat mensen beter afstand kunnen houden, en dat iedereen die naar binnen wil mondkapjes moet dragen.
In de Filipijnen zijn ruim 11.000 besmettingen en 790 coronadoden geteld, cijfers waar Loonstra aan twijfelt. "Ik geloof ze niet. Die cijfers zijn veel te laag. Dat is geen kwestie van niet goed tellen. Veel mensen hebben niet eens geld om naar het ziekenhuis te gaan, ook niet als ze een risico vormen."
Het feit dat arme coronapatiÃ«nten noodgedwongen het ziekenhuis mijden, is tijdens het noodweer een extra risico. "Als de orkaan naar het stedelijke gebied gaat en je gaat mensen in opvangcentra plaatsen, dan weet je niet of ze het virus hebben. Dus dan is het risico op verspreiding gigantisch. Mensen zijn toch wel een beetje angstig. Manilla is wel het zwaarst getroffen gebied wat corona betreft."
In de dichtbevolkte provincies rond Manilla en in de hoofdstad zelf gelden strikte quarantainemaatregelen. In de rest van het land wordt de lockdown de komende dagen versoepeld, zodat mensen weer in hun onderhoud kunnen voorzien. De regering heeft weinig keus, zegt Loonstra. "Ik heb het idee dat de situatie onhoudbaar zou worden als de regering het zou laten zoals het is."