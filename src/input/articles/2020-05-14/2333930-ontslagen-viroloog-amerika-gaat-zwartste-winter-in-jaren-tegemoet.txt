De voormalige directeur van het Amerikaanse vaccininstituut en klokkenluider Rick Bright denkt dat Amerika de zwartste winter in de moderne geschiedenis tegemoetgaat als de aanpak van de coronapandemie niet verbetert. Dat zei hij voor een parlementaire commissie over de mate waarin de VS voorbereid is op het vervolg van de coronacrisis.
De viroloog werd vorige maand ontslagen bij de vooraanstaande Biomedical Advanced Research and Development Authority (BARDA), naar eigen zeggen omdat hij weigerde middelen als chloroquine en hydroxychloroquine aan te prijzen, die volgens president Trump kunnen werken tegen het coronavirus.
Voor de commissie verklaarde hij dat er verschillende pogingen zijn gedaan om de testprocedure voor hydroxychloroquine te omzeilen en het middel aan te prijzen. Daarmee zou meer op de politiek dan op de wetenschap worden afgegaan.
Ook vertelde hij dat zijn waarschuwingen over tekorten aan mondmaskers en andere beschermende middelen herhaaldelijk in de wind zijn geslagen. Al in januari kreeg hij signalen van producenten dat de voorraden snel aan het slinken waren. Zijn berichten daarover werden niet serieus genomen in Washington.
Bright verwijt de regering dat er nog steeds geen masterplan is. Hij zegt dat een uitgebreide strategie nodig is om het virus te bestrijden. Uitgebreid testen, opsporen en het blijven zoeken naar een behandeling moeten daarvan deel uitmaken. De regering-Trump heeft niet op tijd cruciale stappen gezet om het virus te bestrijden, aldus Bright.
Daarnaast waarschuwt hij dat de regering geen uitgewerkt plan heeft voor het ontwikkelen en verspreiden van een vaccin. Te vroeg beginnen met een vaccin kan ertoe leiden dat de veiligheid ervan niet gegarandeerd is. Op de vraag van Congresleden of ze zich zorgen moeten maken, antwoordde hij: "Zeer zeker."
Er is een grote logistieke operatie nodig voor het produceren en verspreiden van tientallen miljoenen doses van een vaccin, als het er eenmaal is. Ook moet er een plan zijn voor een eerlijke verdeling. Gezien de verdeling van beschermingsmiddelen heeft hij daar een hard hoofd in.
Hij noemde het ook van het grootste belang dat de Amerikaanse leiders het goede voorbeeld geven in het naleven van maatregelen als handen wassen en mondkapjes dragen. Daarmee verwees hij naar president Trump, die consequent zonder mondkapje in het openbaar verschijnt. Ook vicepresident Pence kreeg eerder kritiek omdat hij in een ziekenhuis geen mondkapje droeg.
President Trump maakte Bright enkele uren eerder in een tweet uit voor een ontevreden werknemer: