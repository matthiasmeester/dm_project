Ouders die hun kinderen thuishouden nu de scholen weer geopend zijn, zijn bang dat hun kinderen op school besmet raken met het coronavirus en kwetsbare familieleden aansteken.
Vanochtend bleek dat naar schatting 50.000 leerlingen thuisblijven. "Veelal met een goede reden, waarbij de leerlingen of hun directe omgeving een verhoogd risico hebben op besmetting", zegt de Algemene Vereniging Schoolleiders. die een peiling deed.
Drie ouders vertellen over hun beslissing.
De zoon van Sevilay uit Eindhoven heeft de ziekte van Addison, vertelt ze. Zijn bijnieren zijn beschadigd en door corona zou hij een bijniercrisis kunnen krijgen, wat tot ernstige klachten en problemen kan leiden.
Daarom blijft zijn zusje Ceyda (13) thuis. Een moeilijke beslissing, vonden ze allebei:
Gladys Miedema uit Heerlen behoort niet tot een risicogroep. Maar ze verwacht een tweede coronagolf en houdt haar kinderen thuis uit angst dat ze besmet raken. "Ik ben gewoon heel bang dat zij en ik ziek worden. Volgens mij vinden ze het niet zo erg."
Dus haar zoon van 7 krijgt huiswerk en een dagschema van school mee. Online heeft hij contact met leraren. Hij werkt met blokken en krijgt aan het eind een toets. Ook Miedema's 4-jarige dochter krijgt huiswerk. "Dat is nog echt leuk: knippen, plakken, eigenlijk alleen knutselen. Het liefst maakt ze elke dag huiswerk."
Met hun zusje van 3 spelen de kinderen voorlopig thuis en in de voor- of achtertuin. "En op straat als het rustig is, dat vind ik niet zo erg, maar niet met andere kinderen." Het enige waarvoor Miedema zelf de deur uit komt, is om boodschappen te doen.
De vader van de kinderen, van wie ze gescheiden is, heeft zware astma. "Hij was er nog meer tegen dat de kinderen naar school zouden gaan dan ik."
Ook Naomi uit Soest is astmapatiënt. Dat is de reden waarom ze haar twee dochters thuis houdt. "Het RIVM zegt dat wij geen risicopatiënten zijn, maar wereldwijd verschillen de meningen daar nogal over. Ik voel me niet veilig bij de versoepelde maatregelen."
Haar dochter van 6 maakt iedere dag huiswerk. Bang dat ze een achterstand oploopt, is Naomi niet. "En wat is er nu belangrijker, dat je met z'n allen gezond en veilig blijft, of dat je een achterstand krijgt die je wel weer inhaalt? Ik kies dan toch voor het eerste."
Naomi houdt er rekening mee dat haar kinderen thuis blijven totdat er een vaccin is. "Ik blijf risico lopen. Dus als mijn kinderen het oppikken of verspreiden en ik het krijg. Bovendien zou ik mijn dochter naar school moeten brengen en daar in contact komen met andere mensen. Ik ben er heel erg huiverig voor dat wij binnenkort te horen krijgen dat ze naar school moet en dat we anders een boete krijgen."