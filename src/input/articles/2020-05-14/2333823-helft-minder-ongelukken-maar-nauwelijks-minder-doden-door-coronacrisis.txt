Het aantal doden in het verkeer is tussen half maart en eind april nauwelijks afgenomen, hoewel het aantal verkeersongelukken bijna halveerde. Dat blijkt uit een analyse (.pdf) door verkeersbureau VIA van voorlopige ongevallencijfers van de politie.
Tussen 16 maart en 26 april kwamen 62 mensen om in het verkeer. In dezelfde periode de afgelopen drie jaar waren het er gemiddeld 65. Het totaal aantal ongevallen schommelt in deze periode al jaren rond de 11.500. Nu waren dat er maar 6245.
"Het is een heel bijzondere situatie waar we nu in het verkeer mee te maken hebben", zegt VIA-onderzoeker Erik Donkers in het NOS Radio 1 Journaal. "We zijn ons echt anders gaan gedragen. We zijn meer gaan fietsen, vooral ouderen doen dat. Bovendien zijn de straten leger, wat voor sommige automobilisten aanleiding is om harder te gaan rijden."
Bij de leeftijdsgroep 70-80 jaar was een grote stijging in het aantal doden te zien. De kans dat zij bij een ongeluk kwamen te overlijden, steeg met 70 procent. De slachtoffers waren veelal mensen die omkwamen op een elektrische fiets.
Ook veertigers, die meer gingen fietsen en motorrijden, en kinderen onder de tien verongelukten vaker. De laatste stijging is waarschijnlijk te verklaren doordat de kinderen niet meer naar school gingen en vaker buiten speelden.
De cijfers die VIA heeft geanalyseerd komen uit het STAR-systeem, dat staat voor Smart Traffic Accident Reporting. Daarin werken de politie, het Verbond van Verzekeraars en VIA samen om actuele cijfers van verkeersongevallen inzichtelijk te maken. De cijfers zijn niet gecorrigeerd, dat doet het Centraal Bureau Statistiek in zijn jaarlijkse rapportage. Zo ontbreken verkeersdoden waarbij de politie niet ter plaatse kwam en kunnen er dubbelingen inzitten.