De uitspraak in het kort geding tussen enerzijds de twee eerstedivisionisten SC Cambuur en De Graafschap en anderzijds de KNVB is vanavond live te volgen bij de NOS.
In een extra uitzending van Studio Voetbal is vanaf 19.00 uur op NOS.nl, in de NOS-app en op YouTube en Facebook te zien en te horen hoe rechter Zuurmond het vonnis velt in de zaak.
Aansluitend op de uitspraak zullen ook reacties te horen zijn en zullen de gevolgen van de uitspraak besproken worden. Verslaggever Jeroen Stekelenburg staat bij de rechtbank in Utrecht om de betrokkenen aan het woord te laten.
In de extra uitzending van Studio Voetbal spreekt presentator Sjoerd van Ramshorst met de vaste gasten Pierre van Hooijdonk en Arno Vermeulen (chef voetbal NOS). Via een skypegesprek zal hoogleraar sport en recht Marjan Olfers haar licht laten schijnen over de zaak.
SC Cambuur en De Graafschap hopen via het kort geding alsnog promotie naar de eredivisie af te dwingen.
Bekijk hieronder de reacties na afloop van het kort geding van afgelopen vrijdag.
De KNVB besloot eind vorige maand om geen promotie en degradatie toe te passen toen bleek dat door de overheidsbeperkingen vanwege het coronavirus de eredivisie en eerste divisie niet konden worden uitgespeeld. Dat was tegen het zere been van de twee clubs uit de eerste divisie, die daarop besloten de gang naar de rechter te maken.
SC Cambuur was koploper in de eerste divisie en De Graafschap de nummer twee. Die posities geven normaliter recht op promotie naar de eredivisie, maar omdat het seizoen 2019/2020 door de KNVB als niet gespeeld wordt beschouwd, ging dat feestje niet door.