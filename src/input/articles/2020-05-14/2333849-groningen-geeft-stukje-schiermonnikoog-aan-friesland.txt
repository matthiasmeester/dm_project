Hoewel niet alle Groningers het ermee eens zijn, is en blijft Schiermonnikoog een Fries eiland. Ook het nieuwste stukje Schier- zo'n 2,8 hectare aangespoeld strand - komt binnenkort onder bestuur van de provincie Friesland.
Door de getijdenwerking kalven de Waddeneilanden aan de westkant af, terwijl ze er aan de oostkant zand bij krijgen. Zo wandelde Schiermonnikoog de afgelopen jaren langzaam de provincie Groningen en de Groningse gemeente Het Hogeland binnen.
Om "het bestuurlijk overzichtelijk te houden", stelde de provincie Friesland dit voorjaar voor om ook dat nieuwe strand te gaan besturen. De provincie Groningen ging akkoord. Maar in de Groningse gemeente Het Hogeland lag het zo eenvoudig niet, bleek gisteravond in een raadsvergadering.
"Mot dat nou? Wij vinden van niet! Het eiland loopt vanzelf onze gemeente binnen. Het is toch mooi als mensen straks kunnen vertoeven op een stuk strand dat dan bij Het Hogeland hoort?" aldus raadslid Roelf Torringa van Gemeentebelangen. RTV Noord meldt dat hij steun kreeg van de plaatselijke VVD-fractie.
CDA-raadslid Rudmer Veenwijk twijfelde. "De vlag van Schier heeft al de Groninger kleuren", benadrukte hij. De CDA'er ging vervolgens toch akkoord met de grenscorrectie. "Omdat dan duidelijk wordt waar de verantwoordelijkheden liggen bij eventuele rampen."
Uiteindelijk stemde de hele gemeenteraad van Het Hogeland in met de grenscorrectie. Zelfs de fractie van Gemeentebelangen sloot zich "schoorvoetend" aan bij het besluit. Vanaf 1 januari is heel Schiermonnikoog (weer) Fries.