Goedemorgen! Rotterdam herdenkt het bombardement van tachtig jaar geleden en eerstedivisieclubs De Graafschap en SC Cambuur horen van de rechter of ze alsnog mogen promoveren naar de eredivisie.
Zon en wolkenvelden wisselen elkaar af. Het wordt ongeveer 14 graden bij een meest matige noordenwind. Ook de komende dagen zijn er perioden met zon en de temperatuur loopt langzaam op naar 17 graden op zondag.
Moet je vandaag de weg op? Hier vind je het overzicht van de files en werkzaamheden. Check hier de aangepaste dienstregeling voor het spoor.
Schooldirecteuren in het basis- en speciaal onderwijs geven aan dat de overgang van thuisonderwijs naar onderwijs in de klas deze week vrijwel overal goed is verlopen. Dat blijkt uit een peiling van de Algemene Vereniging Schoolleiders (AVS) onder ruim 1100 directeuren. 97 procent van de schoolleiders kijkt met een goed gevoel terug op de eerste schooldagen. 21 procent vond het zelfs geweldig gaan.
Wel kwamen er bij een meldpunt honderden klachten binnen van ouders die tegen praktische problemen aan liepen. Het gaat onder meer om ouders met een cruciaal beroep, die door de noodopvang worden geweigerd omdat de scholen nu weer open zijn.
Radio Tour de France viert het 50-jarig bestaan en jij kunt helpen. We blikken terug met materiaal uit de archieven. Hoewel we nog veel mooie fragmenten hebben, is helaas niet alles bewaard gebleven. En daarom vragen we jouw hulp.
Oude opnames op zolder, in de kelder of in een stoffige doos bij je ouders. Cassettebandjes, oude banden, mp3'tjes, alles waar ook maar iets opstaat van Radio Tour de France horen we graag terug. Mail naar tourarchief@nos.nl.
Fijne dag!