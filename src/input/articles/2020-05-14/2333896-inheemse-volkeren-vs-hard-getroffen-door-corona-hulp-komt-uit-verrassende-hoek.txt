Artsen Zonder Grenzen is normaal vooral actief in allerlei ramp- en oorlogsgebieden, maar stuurt nu voor het eerst in haar bestaan een medisch team naar de Verenigde Staten. Dit team gaat medische ondersteuning geven aan de inheemse Navajo en Hopi-volken, die zeer zwaar worden getroffen door het coronavirus. Tuba City in het Navajo-gebied heeft bijvoorbeeld een van de hoogste infectiepercentages van de VS.
Door de Navajo zelf is een GoFundActie opgezet om geld in te zamelen voor voedsel, water en medische hulpmiddelen. In een mum van tijd is er ruim 3,7 miljoen dollar ingezameld, waarvan een groot deel afkomstig blijkt uit Ierland.
Cassandra Begay, een van de medewerkers aan de actie, kan er nog niet over uit. "We dachten: wat gebeurt hier? Maar toen zagen we de berichten die mensen meestuurden. Daarin vertelden ze over de geschiedenis tussen het inheemse Choctaw-volk en Ierland. Het was fascinerend, zo geweldig!"
Het lijkt merkwaardig; een actie die in Ierland viraal gaat voor twee inheemse volkeren in een ander werelddeel. Maar de Ieren willen iets terugdoen voor een hartverwarmend gebaar dat zij zo'n 170 jaar geleden ontvingen. Het land had toen te maken met een grote hongersnood, door mislukte aardappeloogsten: The Great Famine. In een paar jaar tijd overleden een miljoen Ieren.
De inheemse Amerikaanse Choctaw herkenden zich in de ellende; zelf waren ze net door de Amerikaanse overheid gedeporteerd naar een ander deel van het land. Hoewel ze het zelf amper konden missen, verzamelden ze een bedrag van 170 dollar (vergelijkbaar met 5000 dollar nu) dat ze naar de Ieren stuurden.
Het geld belandde in het Ierse plaatsje Midleton. En de mensen daar - en eigenlijk in heel Ierland - zijn de meelevendheid van de Choctaw nooit vergeten. Op scholen leren kinderen erover bij de geschiedenisles over de Grote Hongersnood. En enkele jaren geleden werd in Midleton een monument neergezet voor de Choctaw. 'Kindred Spirits' heet het, oftewel 'Gelijkgestemden'.
Het Navajo-en Hopi-steunfonds was zeer verrast door alle donaties uit Ierland:
John Romero, een inheemse Amerikaan in het Ierse Galway, is blij. "Geweldig om te zien dat de Ieren inheemse volkeren helpen op dezelfde manier als inheemse Amerikanen hen tijdens de hongersnood hielpen. Gewoon fantastisch."
En een bewoner van Dublin zegt in Forbes: "Het is zeldzaam dat je de kans krijgt om die vrijgevigheid te retourneren. Het is iets wat ons op een heel primitief niveau aansprak."
De Navajo en de Hopi kunnen de hulp goed gebruiken. Er zijn binnen de gemeenschap onevenredig veel mensen ziek en het aantal doden is dus ook relatief groot. Afgelopen zondag hadden ze te maken met de grootste toename van het aantal besmettingen tot nu toe.
De Navajo Nation, met daarin het Hopi-reservaat heeft sinds het begin van deze maand per hoofd van de bevolking meer coronagevallen dan 46 van de 50 staten in de VS. Onder de ongeveer 170.000 inwoners zijn ruim 3300 mensen besmet en zijn inmiddels meer dan 100 mensen overleden.
De besmette personen onder de inheemse volkeren zijn gemiddeld heel jong, namelijk 44 jaar oud. De overledenen zijn gemiddeld 65 jaar oud. 
Gezondheidsmedewerker Matthew Nelson schrijft in de Navajo Times dat het virus overduidelijk onderscheid maakt tussen rijk en arm. De inheemse volken behoren tot de laatste groep. Ze hebben te maken met dezelfde problemen als de Afro-Amerikanen in de VS. Ze zijn vaker arm, vaker werkeloos, vaker chronisch ziek. Er is een gebrek aan elementaire zaken, zo heeft één op de drie Navajo geen toegang tot stromend water.
Volgens een woordvoerder van Artsen Zonder Grenzen is ook het risico op een snelle verspreiding onder deze gemeenschappen groter. "Omdat ze een gebrek hebben aan veel zaken, is het voor hen ook moeilijker om in isolatie te gaan. Je kunt niet van mensen verwachten dat ze zichzelf isoleren als ze 100 mijl moeten rijden om voedsel en water te halen."
Daarnaast is het budget voor de gezondheidszorg in het gebied laag. Het team van Artsen Zonder Grenzen blijft daarom minstens tot eind juni en zo nodig langer in het gebied.