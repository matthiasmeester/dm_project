Verkopers van online fotoalbums doen op het moment uiterst goede zaken. Bedrijven verdienen tot meer dan 50 procent extra aan de verkoop van fotoalbums. Dat lijkt alles te maken te hebben met de coronacrisis.
"In elk land zie je een week na de lockdown dat mensen tijd vinden om een fotoboek te maken", zegt een woordvoerder van Pixum, dat onder meer actief is in Denemarken, Zweden, Nederland, Duitsland, Oostenrijk, Frankrijk, Italië en Spanje.
Volgens hem liep de verkoop de eerste week na een lockdown telkens achter, maar daarna kwam alles weer op gang. "Je ziet dat mensen na een week balen, tijd vinden om dingen te doen die ze voor zich uit hebben geschoven, zoals een fotoboek maken."
In landen waar de lockdown strenger was, werden ook meer fotoboeken gemaakt, valt het bedrijf op. Die trend ziet ook het bedrijf Albelli. "Zo zie je bijvoorbeeld dat de vraag in een land als Frankrijk sterker is gestegen dan bijvoorbeeld in Scandinavië. We zien zelfs dat er klanten zijn die fotoboeken specifiek wijden aan deze coronaperiode", laat een woordvoerder weten,
Ook andere bedrijven waar mensen online fotoboeken kunnen maken, spreken van een aanzienlijke stijging in de verkoop. Exacte getallen wil het beursgenoteerde internationale bedrijf Smartphoto niet noemen, maar een woordvoerder zegt tegen RTV Oost wel dat het gaat om een stijging van vijftig procent of meer.
Mensen maken niet alleen meer boeken omdat ze meer tijd hebben, denken de bedrijven. Terugdenken aan betere tijden is ook een reden. Het is nog maar de vraag of een vakantie er dit jaar in zit "en dan is het leuk om nog even herinneringen op te halen aan die wintersport of stedentrip", zegt de woordvoerder van Smartphoto tegen RTV Oost.
Daarnaast maken mensen persoonlijke cadeaus voor vrienden of familieleden die ze nu niet kunnen zien. "Nu het bijvoorbeeld moeilijker is om bij opa en oma op bezoek te gaan, is het des te leuker om ze te verrassen met een fotoboek, kaart of een ander fotoproduct", zegt Albelli.
Vooral die andere fotoproducten doen het volgens de winkelketen Kruidvat heel erg goed. "De verkoop van fotoboeken is gestegen met meer dan 120 procent en bij fotocadeaus is de verkoop gestegen met 500 procent."
We hebben ook HEMA om een reactie gevraagd, maar dat bedrijf zegt geen uitspraken te kunnen doen over de verkoop van een product.
De bedrijven hebben nu niks te klagen, maar het is nog wel de vraag hoe de rest van het jaar eruit ziet. Smartphoto maakt zich zorgen. "Want als mensen dit jaar inderdaad minder vaak met vakantie gaan, dan heeft dat onherroepelijk zijn weerslag op de cijfers."