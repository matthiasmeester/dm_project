Het aantal besmettingen met andere infectieziekten dan het coronavirus is de afgelopen maanden flink gedaald. Dat blijkt volgens het AD uit cijfers van kennisinstituut Nivel, dat zich baseert op registraties van huisartsen.
Zo is het aantal vastgestelde gevallen van buikgriep gehalveerd. Bij kinderen onder de 4 is het aantal besmettingen zelfs met 70 tot 80 procent gedaald ten opzichte van andere jaren.
Hetzelfde beeld zien huisartsen bij oorontstekingen, iets dat kleine kinderen vaak oplopen op bijvoorbeeld kinderdagverblijven. Normaal zijn er per 100.000 peuters ongeveer 500 gevallen per week. Nu zijn het er volgens Nivel rond de 100.
Naast buikgriep en oorontsteking komen aandoeningen als bof, vlekjesziekten, oogontstekingen, kinkhoest, roodvonk en krentenbaard ook veel minder voor.
Volgens hoogleraar sociale geneeskunde Christian Hoebe zijn de cijfers rechtstreeks te koppelen aan de coronamaatregelen. "De maatregelen hebben gewoon effect", zegt hij tegen de krant. "Niet alleen bij corona. Je ziet ook dat we een relatief kleine griepepidemie hebben gehad."
Ook senior onderzoeker bij Nivel Mariëtte Hooivel vermoedt een verband. "Het zal een combinatie zijn. Meer afstand houden, meer handen wassen, minder kleine kinderen bij elkaar én mensen die niet voor elk wissewasje naar de dokter gaan."