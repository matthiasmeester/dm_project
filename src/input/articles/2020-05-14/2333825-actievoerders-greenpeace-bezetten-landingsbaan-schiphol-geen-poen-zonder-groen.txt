Elf actievoerders van Greenpeace hebben vanochtend korte tijd de Aalsmeerbaan op Schiphol bezet. Ze protesteerden tegen de miljardensteun die de regering heeft toegezegd aan de KLM.
Onder de leus 'Geen poen zonder groen' eist de milieubeweging dat er klimaatvoorwaarden aan de steun worden verbonden. Greenpeace-directeur Joris Thijssen: "we zeggen tegen KLM. We hebben niet alleen de coronnacrisis. We hebben ook een klimaatcrisis. Die miljarden kun je krijgen, maar dan alleen als je je houdt aan het klimaatakkoord van Parijs."
Zo verliep het protest:
De actievoerders fietsten korte tijd tussen de vliegtuigen door, waarna ze door de Koninklijke Marechaussee werden aangehouden en afgevoerd. "Ze mogen daar gewoon niet komen, en er staan vliegtuigen geparkeerd dus het is gewoon geen veilige situatie", aldus een woordvoerder van de Marechaussee.
NH NIeuws meldt dat Greenpeace de actie minitieus heeft voorbereid.
Schiphol is streng beveiligd, maar de actievoerders gebruikten een meegnomen bruggetje om over een sloot het start- en landingsterrein op te komen. Daar plaatsten ze banners en fietsten ze een minuut of twintig tussen de vliegtuigen door voordat ze werden aangehouden.
De Aalsmeerbaan wordt nu gebruikt om vliegtuigen te parkeren die wegens de coronacrisis niet vliegen. Iets verderop, op de Kaagbaan, landen en starten wel vliegtuigen. Voor zover bekend is dat vliegverkeer niet in gevaar gebracht.