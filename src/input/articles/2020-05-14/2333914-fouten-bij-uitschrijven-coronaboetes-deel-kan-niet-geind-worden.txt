Een deel van de bekeuringen die zijn uitgeschreven voor te weinig afstand houden, zal vanwege fouten nooit bij overtreders op de mat belanden. Dat zegt vakbond BOA-ACP.
Tot nu toe zijn zeker 10.000 bekeuringen uitgedeeld door de politie en handhavers omdat mensen te weinig afstand hielden. "Hoe is een agent of boa tot de conclusie gekomen dat een iemand geen anderhalve meter uit elkaar staat? Dat moet beschreven worden in een proces-verbaal", zegt vakbondsvoorzitter Richard Gerrits. Zeker toen de coronamaatregelen net van start gingen, is dat volgens hem niet altijd gebeurd.
Ook hebben boa's en agenten niet altijd de noodverordening bij hun proces-verbaal gevoegd, wat wel verplicht is. "Een aantal boetes zal dus niet ge√Ønd kunnen worden", zegt Gerrits. Het Openbaar Ministerie controleert alle ingestuurde processen-verbaal en erkent dat een deel van de boetes vooralsnog is afgekeurd. Om hoeveel boetes het gaat, is nog onduidelijk. Het OM zegt dat nog uit te zoeken.
Op dit moment geldt nog altijd de noodverordening met maatregelen om verspreiding van het coronavirus tegen te gaan. Burgemeesters gaan daar in de praktijk wisselend mee om. De ene gemeente treedt strenger op dan de andere gemeente. Advocaten zien dat er ook veel verwarring bestaat over wat wel en niet mag en waarschuwden vandaag voor willekeur bij het uitdelen van boetes.
Taco Nijmans en Lou van Rossum kregen een fikse boete vanwege samenscholing. Dat mag in hun woonplaats Schiedam niet met meer dan twee personen:
De handhaving van coronamaatregelen is nu inderdaad erg ingewikkeld, zegt Richard Gerrits van vakbond BOA-ACP. "De regels zijn nu al vijf keer aangepast. Op 1 juni komen er weer nieuwe regels bij en vallen andere regels af."
De boa's willen daarom snel meer duidelijkheid over de handhaving van coronamaatregelen en wachten met smart op een eerder aangekondigde spoedwet. Die moet de noodverordening vervangen en een einde maken aan lokale verschillen. "Boa's krijgen nu veel onbegrip over zich heen."
Komt de opheldering er niet, dan is het volgens Gerrits niet haalbaar om na 1 juni nog op te treden, als de horeca weer open gaat en het weer drukker zal worden op straat. "Dan is het vooral toezicht houden tot we goede afspraken hebben gemaakt."
Minister Grapperhaus (Justitie en Veiligheid) geeft toe dat er soms verwarring is over wat wel en niet mag, maar over het algemeen valt het wel mee zegt hij. "Er zijn regionale verschillen, maar dat heb je met alle vormen van overtredingen. Ik vind dat het goed werkt. In Nederland zijn ook veel minder boetes nodig dan in andere landen, dus mensen volgen de regels goed."
Hij bestrijdt dat er sprake is van willekeur bij het uitschrijven van boetes, zoals advocaten stellen. Politie en boa's zijn volgens hem al terughoudend met het uitschrijven van bekeuringen. "De keren dat ze het doen, is het in overgrote deel van de gevallen gewoon terecht."
Wel worden er af en toe fouten gemaakt, geeft Grapperhaus toe. "Zeker in het begin is dat gebeurd. Zoals mensen die op een balkon zaten en bij elkaar in huis woonden en toch een bekeuring kregen. Dat had natuurlijk niet mogen gebeuren."
De boa's gaan binnenkort met minister Grapperhaus in gesprek over de verdere handhaving. De minister hoopt dat de spoedwet in juni aangenomen kan worden. "Het belangrijkste van die wet is dat we voor langere duur een wettelijke basis hebben voor bepaalde maatregelen."