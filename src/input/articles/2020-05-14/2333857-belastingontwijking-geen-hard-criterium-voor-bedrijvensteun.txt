Bedrijven met vestigingen in belastingparadijzen kunnen ook in het nieuwe steunpakket aanspraak maken op belastinggeld. Een voorstel van FNV en GroenLinks om bedrijven die belasting ontwijken uit te sluiten van hulp haalt het niet, zo melden bronnen in Den Haag. Het kabinet heeft ernaar gekeken, maar de uitvoering blijkt te lastig.
Er wordt wel een moreel appèl gedaan op bedrijven die belasting ontwijken om geen steun aan te vragen. Ook kunnen er bij hulp aan individuele bedrijven, zoals KLM en Royal IHC, aanvullende voorwaarden worden gesteld, bijvoorbeeld over belastingontwijking.
Over achttien dagen loopt de belangrijkste steunmaatregel van de overheid voor bedrijven af: de NOW-regeling. Daarin neemt de overheid een deel van de salarissen over. Vakbonden, werkgevers en de overheid overleggen vandaag over een nieuw pakket dat voor drie maanden gaat gelden.
Polen en Denemarken sluiten bedrijven die belasting ontwijken uit van steungeld. GroenLinks-leider Klaver pleit ervoor om het Deense voorbeeld te volgen. "Bedrijven die gevestigd zijn in een belastingparadijs zouden geen aanspraak mogen maken op belastinggeld."
De voorwaarde over belastingontwijking is volgens het kabinet te lastig om uit te voeren. De overheid zou met een lijst moeten komen van belastingconstructies die niet zijn toegestaan. Denemarken en Polen gebruiken bijvoorbeeld een lijst van de Europese Unie, met zogeheten 'non-coöperatieve rechtsgebieden'.
Dat klinkt eenvoudig, maar zou in de praktijk tot discussie kunnen leiden. Uit onderzoek van Corpnet, een onderzoeksgroep van de Universiteit van Amsterdam, blijkt dat zeker 26 grote bedrijven in Nederland een vestiging hebben in een van de landen op de zwarte lijst van de EU.
Zo heeft uitzendbureau Randstad een vestiging in Oman. Of dat om belastingredenen is, of omdat het bedrijf daar ook op de arbeidsmarkt bemiddelt, laat het bij navraag niet weten. Ondertussen heeft het bedrijf ook een beroep gedaan op de NOW-regeling. Dat betekent dat de overheid nu voor een deel van de 60.000 medewerkers waar geen of minder werk voor is 90 procent van het salaris doorbetaalt.
Een ander voorbeeld is Energyst, een Nederlands bedrijf dat ingehuurd kan worden om op locatie stroom, koeling of verwarming te leveren. De klanten van het bedrijf verschillen "van het kleinste evenement tot 's werelds grootste kopermijn".
De evenementen waar Energyst aan levert, liggen nu plat. Het bedrijf heeft mede daarom nu staatssteun aangevraagd in Nederland, België, Zweden, Noorwegen en Duitsland. En het bedrijf heeft een vestiging in Panama, ook op de zwarte lijst. Ook dat bedrijf zou dus van steun worden uitgesloten in het plan van de FNV en GroenLinks.
Over andere voorwaarden wordt nog wel gepraat. Bedrijven mogen geen bonussen of dividend uitkeren zolang ze aan een infuus van de overheid liggen om het personeel te kunnen doorbetalen. Het kabinet wil een boete op ontslag uit de regeling halen. De FNV is daartegen en vreest massaontslag.
Waarschijnlijk is er begin volgende week meer duidelijkheid over het nieuwe steunpakket.
Meer over hoe er wordt gewerkt aan het nieuwe pakket en hoe werkgevers zich voorbereiden op een ontslaggolf in NOS-podcast De Dag