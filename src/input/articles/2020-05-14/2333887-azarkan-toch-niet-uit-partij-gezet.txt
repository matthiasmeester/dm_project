Farid Azarkan blijft waarschijnlijk lid van Denk. Eerder zei het bestuur, onder leiding van voorzitter Öztürk, Azarkan te willen royeren maar de beroepscommissie van Denk heeft het besluit om hem uit de partij te zetten vernietigd.
Volgens Öztürk zou Azarkan in strijd met de belangen van Denk handelen en de partij "bij voortduring op onredelijke wijze" hebben benadeeld. De beroepscommissie, die bestaat uit drie leden, "heeft de feitelijkheid van deze beschuldigingen niet kunnen vaststellen", staat in het oordeel.
Azarkan zelf noemde de actie van het bestuur eerder "onverstandig, onverantwoord en roekeloos". Hij benadrukte te willen aanblijven, onder meer omdat hij met 62.000 voorkeurstemmen werd gekozen. "Ik ben en blijf Denk", zei hij.
De beroepscommissie zegt dat het bestuur niet heeft toegelicht wat voor schade Azarkan zou hebben aangericht, Het royement is mede daarom "niet in overeenstemming met de motiveringseisen die voor een ingrijpend middel als een ontzettingsbesluit gelden". Verder heeft het bestuur Azarkan niet de kans gegeven om zich te verdedigen tegen de beschuldigingen.
Het bestuur van Denk zegt in een reactie op zijn beurt dat de beroepscommissie niet de goede procedures in het onderzoek heeft gevolgd. Het bestuur wil op korte termijn met de commissie in gesprek om "zodoende in elk geval de gelegenheid te krijgen te worden gehoord".
Het rommelt al maanden binnen Denk. Er is een machtsstrijd gaande tussen voorzitter Öztürk en een groot deel van de partij. Kuzu, die samen met Öztürk de partij in 2014 oprichtte, moest het veld ruimen als fractieleider vanwege een buitenechtelijke relatie.
Öztürk zou die affaire opzettelijk naar buiten hebben gebracht. Kuzu noemde dat toen een poging tot "politieke broedermoord" door Öztürk. Op 6 juni is een ledenbijeenkomst en daar kunnen de leden een nieuw bestuur kiezen.
Correctie door de redactie: in een eerdere versie van dit artikel werd een passage uit een persbericht van Denk ten onrechte omschreven als een citaat uit het oordeel van de beroepscommissie. De tweede en vierde alinea van het artikel zijn gewijzigd.