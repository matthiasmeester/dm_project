Op 90 procent van de basisscholen zijn sinds de heropening kinderen thuisgebleven. Dat blijkt uit een peiling van de Algemene Vereniging Schoolleiders (AVS) onder schooldirecteuren in het basis- en speciaal onderwijs. Naar schatting zijn ruim 50.000 kinderen uit vrees voor het coronavirus thuisgebleven, in totaal tussen de 3 en 5 procent van alle leerlingen.
"Vaak ging het om 1 of 2 procent van de leerlingen die niet naar school kwamen. Sommige scholen hadden uitschieters van 10 procent", zegt AVS-voorzitter Petra van Haren. "Veel scholen maken zich zorgen over het begeleiden van deze leerlingen."
Daarnaast waren op meer dan de helft van de scholen niet alle leraren aanwezig. Gemiddeld bleef 2 procent van hen thuis in verband met het virus, zo'n 1500 van de 78.000 leraren. Er was buiten coronatijd al een tekort van 750 leraren. 
Van de leraren die niet naar school kwamen is het overgrote deel wel ingezet, bijvoorbeeld door leerlingen vanuit huis te begeleiden. Op 5 procent van de scholen waren er niet voldoende leraren om alle klassen naar school te laten komen.
Toch kijkt de overgrote meerderheid van de schoolleiders met een goed gevoel terug op de eerste schooldagen. Ruim een vijfde vond het zelfs geweldig gaan. "Er was vooral veel blijheid om de kinderen weer te zien", zegt Van Haren. "We zijn trots op alle schoolleiders die dit samen met hun team georganiseerd hebben en er weer gewoon staan in deze ongewone tijd."
Volgens 92 procent van de schoolleiders verliep het omgaan met hygiÃ«neproducten naar wens. Op een vijfde van de scholen werd gebruikgemaakt van mondkapjes of handschoenen; leraren in het speciaal onderwijs hebben vaak fysieke zorgtaken en onderwijspersoneel op reguliere basisscholen voelt zich er veiliger door bij het schoonmaken of het plakken van pleisters.
Maar leerkrachten zetten ook vraagtekens bij de uitvoerbaarheid van de coronamaatregelen op school. "Er zijn zorgen of de 1,5 meter afstand voor volwassenen wel gaat lukken en of iedereen na heropening wel gezond blijft", zegt Van Haren. "In het speciaal onderwijs blijven daarnaast ook zorgen over veilig leerlingenvervoer", vervolgt Van Haren.
Volgens de schoolleiders zijn de afspraken tussen ouders en scholen over het halen en brengen op bijna alle scholen nageleefd. Datzelfde geldt voor de buitenschoolse opvang, waarmee bijna alle scholen duidelijke afspraken heeft gemaakt. Op 88 procent van de scholen werden leerlingen na schooltijd direct overgedragen aan de buitenschoolse opvang. In de overige gevallen werden leerlingen nog even opgevangen op school.
De heropening van de scholen is niet overal soepel verlopen. Bij het meldpunt 'Deuren weer geopend' van de Stichting Voor Werkende Ouders kwamen in drie dagen tijd 400 klachten binnen. Het gaat onder meer om ouders met een cruciaal beroep, die door de noodopvang worden geweigerd omdat de scholen nu weer open zijn.
Ook zijn er klachten over scholen die ervoor hebben gekozen halve dagen les te geven, waardoor broertjes of zusjes soms niet op hetzelfde moment naar school gaan. Er zijn daarnaast klachten over de aansluiting met de buitenschoolse opvang.