De recherche heeft vanochtend een 46-jarige man uit Amsterdam aangehouden. Hij wordt ervan verdacht in januari een verdacht pakketje te hebben geplaatst bij een joods restaurant aan de Amstelveenseweg in Amsterdam-Zuid.
Het pakketje werd in de ochtend van 15 januari gevonden voor de deur van joods restaurant Hacarmel. De omgeving werd afgezet en huizen en winkels ontruimd. Na urenlang onderzoek van de Explosieven Opruimingsdienst Defensie (EOD) bleek dat er geen explosief in het pakket zat.
Het was niet de eerste keer dat dit restaurant doelwit was van zulke acties. Zo werden vorige week nog de ruiten van het restaurant ingeslagen. Toen kon de politie een 31-jarige man op heterdaad aanhouden. Hij wordt verdacht van vernieling en brandstichting.
Die 31-jarige verdachte sloeg in december 2017 ook al een ruit in. Hij werd toen veroordeeld tot zes weken gevangenisstraf, een schadevergoeding van 500 euro en een locatieverbod van twee jaar.
In januari 2018 werden er etensresten op de ramen gesmeerd. En in maart werd de gevel van het restaurant al een keer vernield.