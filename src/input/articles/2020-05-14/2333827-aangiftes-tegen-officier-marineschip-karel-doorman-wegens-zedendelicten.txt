Bemanningsleden van de Zr. Ms. Karel Doorman hebben aangifte gedaan van aanranding en handtastelijkheden tegen een van de officieren, een man. Dat bevestigt de marechaussee na berichtgeving in De Telegraaf.
De Karel Doorman bevindt zich in het Caribisch gebied voor bijstand aan de Caribische eilanden van het koninkrijk in verband met de coronacrisis. De man hoefde niet van boord, omdat hij een sleutelrol op het schip vervulde. Gisteren heeft hij zelf besloten van boord te gaan.
De zaak kwam aan het licht toen een matroos dit weekend aangifte deed van aanranding. De Karel Doorman lag toen bij Sint Maarten. Toen marechaussees aan boord kwamen om de aangifte op te nemen en getuigen te horen, deden twee andere matrozen ook aangifte. Zij zouden op een eerder moment door dezelfde officier zijn lastiggevallen.
Een woordvoerder van de Koninklijke Marine zegt dat zedenzaken hoog worden opgenomen. "Goed dat er aangifte is gedaan en dat de marechaussee het gaat onderzoeken." Het onderzoek wordt geleid door het Openbaar Ministerie in Arnhem.