Al twee dagen op rij stijgt de prijs van een vat ruwe olie. Voor het eerst in drie weken tijd is de prijs van een vat ruwe olie boven de 30 dollar uitgekomen.
Daarmee lijkt de trend van de afgelopen weken gekeerd. Olie werd steeds goedkoper door de zorgen om corona en door een ruzie tussen de olielanden Saudi-Arabië en Rusland.
Saudi-Arabië, het tweede olieproducerende land ter wereld, wilde de productie verlagen om de prijs van olie op te drijven. Rusland, de nummer drie van de wereld, ging daar niet in mee, waardoor Saudi-Arabië uit protest juist meer olie ging oppompen. Daardoor kwam er meer olie op de markt en dat leidde tot de laagste olieprijzen in zestien jaar tijd.
Maar nu lijkt het einde van de olieruzie tussen Saudi-Arabië en Rusland in zicht. In een tweet zei de Amerikaanse president Trump dat hij met de leiders van beide landen had gesproken en dat zij aan een akkoord werken.
De VS is op dit moment de grootste olieproducent ter wereld. Veel producenten van olie komen in dat land in problemen als de prijzen zo laag blijven en investeringen te weinig opbrengen.
Bronnen bevestigen aan persbureau Reuters dat het plan op tafel ligt bij de OPEC-landen en Rusland om 10 miljoen vaten per dag minder te produceren. Dat komt neer op 10 tot 15 procent van de wereldwijde productie. Rusland is geen lid van OPEC, het kartel van olieproducerende landen, maar praat wel mee over het beleid.
Begin volgende week staat er een overleg tussen de landen gepland. Russische overheidsfunctionarissen ontkennen overigens dat er al gesproken is over een deal. Ook verschillende olie-analisten betwijfelen of het terugbrengen van de productie met 10 miljoen vaten wel realistisch is.
De olieprijzen zijn voor bedrijven in de transport en in de luchtvaartindustrie van groot belang. Ze bepalen voor een groot deel de omvang van hun kosten. Ook voor olieproducerende landen zoals Venezuela en Nigeria is de prijs van olie een belangrijk onderdeel van hun begrotingen.
Voor automobilisten zijn de brandstofprijzen voorlopig nog aan het dalen. Aan de pomp is een liter brandstof nu zo'n 10 procent goedkoper dan begin dit jaar.