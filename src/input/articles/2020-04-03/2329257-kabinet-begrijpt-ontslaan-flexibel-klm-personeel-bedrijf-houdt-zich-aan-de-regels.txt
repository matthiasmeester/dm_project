Het kabinet verzet zich niet langer tegen het ontslaan van tijdelijk KLM-personeel. Minister Koolmees van Sociale Zaken en Werkgelegenheid en Hoekstra van FinanciÃ«n hebben gisteravond een gesprek gehad met KLM-topman Elbers over het niet verlengen van flexcontracten bij het Nederlandse luchtvaartmaatschappij. Het gaat om 1500 tot 2000 banen.
"Het is een moeilijke situatie", zei minister Koolmees vandaag bij de inloop van de ministerraad. "Maar ik begrijp het wel." Elbers zegt dat de maatregel nodig is om te voorkomen dat er ontslagen vallen onder het vaste personeel (in totaal ongeveer 28.000 mensen).
Kijk hier hoe Koolmees uitlegt dat KLM zich aan de regels houdt:
Het kabinet trekt miljarden euro's uit om Nederlandse bedrijven door de coronacrisis te loodsen. Een van de voorwaarden van deze Noodmaatregel Overbrugging Werkgelegenheid (NOW) is dat flexwerkers niet ontslagen worden. Zo moet worden voorkomen dat de werkloosheid heel fors oploopt.
Koolmees zei woensdag in het tv-programma Op1 dat hij de KLM-opstelling een "slecht signaal" vond en dat er met KLM gepraat zou worden. "Het pakket is erop gericht om ook flexwerkers aan het werk te houden en ik hoop en verwacht dat dit ook bij KLM gebeurt".
KLM-baas Elbers heeft het kabinet ervan overtuigd dat het bedrijf zorgvuldig omgaat met het personeel, zo blijkt nu uit de woorden van de minister van Sociale Zaken en Werkgelegenheid. "Ze houden zich netjes aan de regels", zegt Koolmees.
Het personeel dat ontslagen wordt staat volgens Koolmees namelijk niet bij KLM op de loonlijst, maar bijvoorbeeld bij een uitzendbureau. "Ze zijn ingehuurd via een andere werkgever." Het kabinet hanteert dus geen andere regels voor KLM. "Ik maak geen uitzondering."
Volgens FNV Schiphol verliezen wel degelijk mensen die op de KLM-loonlijst staan hun baan. "Onder het cabinepersoneel zijn er 72 werknemers met een tijdelijk contract dat niet verlengd wordt", zegt Joost van Doesburg van FNV Schiphol. "En bij het grondpersoneel gaat het om honderden tijdelijke contracten."
KLM zegt dat de afbouw van het personeelsbestand bij voorkeur gerealiseerd wordt via natuurlijk verloop, zoals pensioneringen en het niet verlengen van aflopende contracten. Ook worden er minder interimmers en uitzendkrachten ingehuurd van externe partijen.
Op dit moment staan negen van de tien vliegtuigen aan de grond en dat maakt het zeer lastig voor KLM, vindt ook minister Hoekstra. "We gaan alles op alles zetten om te zorgen dat KLM door deze lastige fase heen komt." Hij wil inhoudelijk niet ingaan op de gesprekken die nu worden gevoerd met de Franse overheid, mede-aandeelhouder van AirFrance-KLM.