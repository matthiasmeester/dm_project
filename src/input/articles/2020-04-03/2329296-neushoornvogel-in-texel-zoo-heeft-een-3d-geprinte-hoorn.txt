Zilverwangneushoornvogel Balou in Texel Zoo heeft een 3D-geprinte hoorn gekregen op zijn snavel. Het dier was door vorige eigenaren binnengebracht met een kapotte hoorn. Zij hoopten dat het dierenpark iets voor de vogel kon betekenen. De hoorn is gemaakt door de Universiteit Utrecht.
De hoorn is voor een zilverwangneushoornvogel volgens Texel Zoo belangrijk, omdat deze beschermt tegen eventueel hoofdletsel. "Hij was heel kwetsbaar", vertelt een woordvoerder. "Alleen een dunne vlies beschermde nog de aderen. Als hij zich stootte begon hij enorm te bloeden."
Universiteit Utrecht heeft een CT-scan uitgevoerd bij de vogel om de juiste pasvorm te maken. "Dit was voor het eerst hier in Nederland, een hoorn gaat ook niet snel kapot", zegt een woordvoerder van Texel Zoo. Volgens haar kon er informatie vanuit het buitenland gebruikt worden over het printen van snavels om te kijken hoe een hoorn gemaakt kon worden.
In december is de vogel succesvol geopereerd en daarna in de gaten gehouden. "We wisten niet zeker hoe hij zou reageren, of de hoorn zou blijven zitten en of er complicaties zouden zijn. De hoorn heeft alle proeven doorstaan en de vogel gedraagt zich hetzelfde als daarvoor."
Hoe de hoorn op de snavel van het dier kapot is gegaan is niet bekend.