Opnieuw is een grote olievondst gedaan in het diepzeegebied van Suriname waar het Amerikaanse olieconcern Apache al sinds 2015 naar olie zoekt. Hoeveel olie in de aangeboorde put gewonnen kan worden is nog niet te zeggen, maar volgens de topman van Apache liggen er "substantiÃ«le" voorraden.
President Bouterse noemt de vondst een geweldig cadeau in een periode dat het land is getroffen door het coronavirus. "We zullen snel bij elkaar moeten komen, want dit is heel veel geld voor een klein land." De vondst is net als de vorige gedaan in 'Blok 58', een gebied van 1,4 miljoen hectare in de Surinaamse wateren.
Er is 6300 meter diep geboord. In 2015 gaf het Surinaamse Staatsolie toestemming aan Apache om in de Surinaamse wateren naar olie te boren. Apache en het Franse Total hebben beide een belang van 50 procent in het project.
Deze vondst is net als de vorige op 150 kilometer van de kust gevonden, niet ver van de wateren van buurland Guyana waar een paar jaar eerder al immense olievondsten zijn gedaan. Volgens het Internationaal Monetair Fonds kan hierdoor de economie van Guyana het komend jaar mogelijk met bijna 90 procent groeien.
In een interview met de Surinaamse nieuwssite Starnieuws reageert Staatsolie-directeur Rudolf Elias enthousiast op de vondst. Hij is optimistisch dat hierna nog meer winbare olie gevonden zal worden in het gebied.
"Het Blok 58 is net zo groot als het eiland Trinidad en er zijn daar mogelijk wel vijftig putten te boren. Op dit moment zijn er vondsten in twee putten, we verwachten dat ook booractiviteiten in een derde put en mogelijk ook vierde put significante olievondsten opleveren", aldus Staatsolie-directeur Elias.
De olievondst van afgelopen januari kan volgens deskundigen minimaal driehonderd miljoen vaten olie opleveren.
Het kan nog wel vijf jaar duren voordat de eerste olie aan land komt. Als de exploratiefase is afgerond, kan Staatsolie zich in de afzonderlijke putten voor 20 procent inkopen voor een bedrag van 800 miljoen dollar. Het krijgt dan ook 20 procent van de olie.
Over de opbrengst is nog niets bekend. De Surinaamse staat verdient aan royalty's en belastingen die door Apache en Total worden afgedragen, en ontvangt dividend van Staatsolie.
Staatsoliedirecteur Elias pleit voor het opstarten van een brede maatschappelijke discussie over het gebruik van de opbrengsten. Een deel zou moeten worden gebruikt voor een stabilisatiefonds voor de ontwikkeling van Suriname en de toekomstige generaties.
Hoewel de olieprijs momenteel laag is, rond de 17 Amerikaanse dollar per vat, verwacht Elias dat na een verdere inkrimping de olieprijs op de langere termijn weer zal stijgen naar rond de 40 dollar per vat.