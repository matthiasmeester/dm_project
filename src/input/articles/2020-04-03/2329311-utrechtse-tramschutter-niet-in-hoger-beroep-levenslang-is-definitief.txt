Gökmen T., die tot levenslang is veroordeeld voor de aanslag op de tram in Utrecht in maart vorig jaar, gaat niet in hoger beroep. Dat heeft zijn advocaat Seebregts laten weten. Vandaag is de laatste dag dat beroep tegen het vonnis kan worden aangetekend. Seeebregts zegt dat zijn cliënt ervoor heeft gekozen niet in beroep te gaan.
Doordat er geen hoger beroep komt, is het vonnis van levenslang definitief. De rechtbank achtte twee weken geleden alle aanklachten tegen T., waaronder vier moorden en drie pogingen tot moord, bewezen.
Gökmen T. opende op 18 maart 2019 in een tram in Utrecht het vuur op de passagiers. Daarna stapte hij uit en ging hij door met schieten. Hij doodde in totaal vier mensen en verwondde meerdere anderen. T. werd na een urenlange klopjacht diezelfde dag opgepakt in Utrecht.
T., die zwakbegaafd is, wilde voorafgaand aan zijn proces niet meewerken aan een psychologisch onderzoek. De rechtbank noemde de kans op herhaling groot en liet dat zwaar meewegen bij het besluit om levenslang op te leggen. Een tijdelijke gevangenisstraf zou de maatschappij onvoldoende beschermen, oordeelden de rechters.
Tijdens het proces waren er tal van incidenten. Gökmen T. maakte voortdurend duidelijk de rechtbank niet te erkennen. Hij spuugde naar zijn advocaat en naar de rechters, stak zijn middelvinger op en maakte kusgebaren naar de officieren van justitie. T. werd diverse keren uit de rechtbank verwijderd.
Bekijk hier de conclusie die de voorzitter van de rechtbank aan het eind van het proces trok: 