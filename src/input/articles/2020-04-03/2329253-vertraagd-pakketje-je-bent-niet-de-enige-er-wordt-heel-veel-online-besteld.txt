Doordat we massaal thuisblijven, doen we online ook meer aankopen. Die markt nu draait op volle toeren. Je ziet het aan meldingen bij webshops waarin staat dat het erg druk is en bezorging langer kan duren. Je ziet het ook bij supermarkten waar de vraag naar online bestellen zo groot is dat het veel moeilijker is om een tijdstip af te spreken voor bezorging.
Brancheorganisatie Thuiswinkel.org ziet in een aantal sectoren een forse toename. De grootste sprongen worden gemaakt bij de levensmiddelen en drogisterijen, zegt directeur Wijnand Jongen: "Bij supermarkten zien we een verdubbeling, dat kan niet veel harder. Daar zitten ze met capaciteitsproblemen. Bij drogisterijen zien we groeipercentages van 200 tot 400 procent." Ook de vraag naar sport- en tuinartikelen is flink toegenomen.
Daarnaast ziet Jongen een nieuwe groep mensen die online aankopen doet. "Van de Nederlanders heeft 96 procent al eens iets online besteld, maar een deel daarvan doet dat slechts een of twee keer per jaar",zegt Jongen. "Die groep bestelt nu veel vaker. Ook senioren plaatsen steeds vaker bestellingen bij webwinkels." Verder neemt de frequentie waarmee bestellingen worden gedaan toe, zegt hij.
Bol.com meldt op zijn website dat het erg druk is en dat daardoor de bezorging langer kan duren. Coolblue zegt dat "logistieke dienstverleners moeite hebben met het verwerken van alle pakketten". Het bedrijf zegt dat klanten begrip hebben voor de vertraging. Amazon wilde geen commentaar geven. Kruidvat meldt dat "alle zeilen worden bijgezet om aan de grote vraag te voldoen". 
Wie via de app van online supermarkt Picnic iets probeert te bestellen, wordt waarschijnlijk teleurgesteld. De 'tijdslots' zijn vaak op. Topman Michiel Muller spreekt van een uitzonderlijke situatie. "Er is drie keer zoveel vraag als we aankunnen. Je kunt zo'n logistieke keten niet van het ene op het andere moment twee keer zoveel laten doen."
Picnic wil, versneld, een zesde distributiecentrum openen in Apeldoorn. Dat moet de druk op de andere centra verlichten. Ook wordt de minimale bestelprijs verhoogd naar 35 euro. Uit data van het bedrijf blijkt dat dan de kratjes beter worden gevuld en de bestelwagens efficiÃ«nter rond kunnen rijden. Desondanks verwacht Picnic dat de druk ook aan het einde van de maand nog hoog is.
Ook de supermarktketens Albert Heijn en Jumbo spreken van een zeer grote vraag online, waardoor snelle bezorging heel lastig kan zijn. Ook deze bedrijven vergroten hun bezorgcapaciteit.
Volgens Wijnand Jongen van Thuiswinkel.org kan de Nederlandse e-commercesector de vraag voorlopig aan. "Dat komt onder meer doordat er ruimte is gekomen op de markt van vervoerders die doorgaans aan andere bedrijven leveren. Ook zijn er veel mensen die zonder werk zitten, bijvoorbeeld zzp'ers, die nu graag in de logistiek aan de slag gaan." De organisatie van Jongen heeft dagelijks contact met bezorgdiensten. "Die draaien bijna op maximale capaciteit."
Een woordvoerder van PostNL herkent dit beeld. Het bedrijf vervoerde vorig jaar op een gemiddelde dag zo'n 900.000 pakketjes, nu zijn dat er "aanzienlijk meer". Het thuiswerken leidt er verder toe dat bezorgers minder vaak voor een dichte deur staan.
Jongen waagt zich niet aan een toekomstvoorspelling:"We weten niet wat er gaat gebeuren. Wat gebeurt er bijvoorbeeld als medewerkers van distributiecentra en bezorgdiensten massaal ziek worden?" Zijn organisatie werkt aan een campagne om begrip te vragen voor de druk die er op de bezorging rust. De campagne komt mogelijk volgende week al op tv.
Terwijl de vraag in een aantal sectoren heel groot is, vallen er zware klappen in de online vakantiebranche omdat er niet meer wordt gereisd. Jongen noemt het beeld "dramatisch". En met de oproep van premier Rutte om ook in de meivakantie thuis te blijven, wordt dat er niet beter op.
Vakbond FNV hoort nog niet van haar leden dat de werkdruk door het aantal toegenomen bestellingen oploopt, zegt een woordvoerder. Wel zorgen de extra maatregelen, zoals anderhalve meter afstand houden, voor extra uitdagingen waardoor de druk kan oplopen. De vakbond geeft aan hierover continu in gesprek te zijn met distributiecentra en bezorgdiensten.