In Noord-Brabant en Limburg zijn vorige week veel meer mensen overleden dan gemiddeld. Volgens het Centraal Bureau voor de Statistiek ligt het aantal overledenen in de twee provincies in week 13 zo'n 80 procent hoger dan in de eerste tien weken van het jaar.
Het CBS legt een verband met de corona-uitbraak. Die eiste in Nederland voor het eerst een leven in week 10. Aanvankelijk werden vooral Brabant en Limburg getroffen.
Ook in heel Nederland is een stijging van het aantal doden te zien. In week 13 overleden naar schatting van het CBS 4308 mensen. Gewoonlijk zijn er volgens het RIVM in deze tijd van het jaar tussen de 2700 en 3000 sterfgevallen per week. In de eerste tien weken van 2020 waren er gemiddeld 3132 doden en in week 12 waren het er 3575.
De forse toename duidt erop dat er veel 'verborgen' coronadoden zijn, want hij valt maar deels te verklaren door de officiÃ«le cijfers van het RIVM over het aantal slachtoffers van het virus. Volgens die laatste cijfers overleden vorige week 713 mensen aan covid-19, dus is er een onverklaarbaar 'gat' van honderden slachtoffers.
Het RIVM schrijft dat verschil toe aan het feit dat lang niet iedereen is getest op corona. "Een aanzienlijk deel van de overschrijding is naar verwachting gerelateerd aan covid-19", zegt het instituut.