Het valt meteen op in het overwegend groene landschap van landgoed Slangenburg in Doetinchem: een hele rij wit geschilderde beukenboompjes. Het is geen kunst of verf, maar 'zonnebrand'.
De 400 beuken zijn vorig jaar geplant, maar door de hitte van afgelopen zomer zijn er wat plekjes op de bomen ontdekt, die duiden op verbranding.
"Dat is niet goed en we willen natuurlijk niet dat ze dood gaan, dus moeten we ze beschermen", zegt boswachter Dirk van den Brink van Staatsbosbeheer tegen Omroep Gelderland.
De bomen krijgen eerst een gele grondlaag en daaroverheen wordt het 'zonnebrandmiddel' aangebracht met een kwast. Het is een mengsel van kalk, leem, zand en een beetje water.
Het idee om de bomen in te smeren tegen verbranding komt uit Duitsland. "Daar experimenteren ze al langer met deze manier van behandelen. Maar voor ons is het helemaal nieuw", zegt Van den Brink.
Staatsbosbeheer krijgt bij het insmeren van de bomen hulp van bewoners van zorgboerderij Slangenburg. Die zijn blij dat ze wat te doen hebben tijdens de coronacrisis.
"Het is voor de jongens die bij ons werken heel belangrijk dat ze de structuur en hun sociale netwerk houden", zegt zorgbegeleider Rob Haverkate. "Als wij de deur dicht zouden gooien, zou dat negatieve gevolgen kunnen hebben voor het mentale welbevinden van deze groep."
De klus is goed te doen ondanks de strenge maatregelen. "Iedereen komt op eigen gelegenheid naar het bos en anderhalve meter afstand houden is ook geen probleem."