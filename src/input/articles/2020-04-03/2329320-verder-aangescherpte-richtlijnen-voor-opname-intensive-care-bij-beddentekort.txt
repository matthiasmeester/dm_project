Als er niet genoeg intensivecarebedden meer zijn, kan er mogelijk een situatie ontstaan waarbij niemand op de IC nog gereanimeerd wordt. Als het tekort aan bedden nog meer zou oplopen, zullen in het uiterste geval mensen van 70 jaar en ouder niet meer worden opgenomen.
Dat staat in de verder aangescherpte richtlijn voor IC-artsen van de Nederlandse Vereniging voor Intensive Care (NVIC). Die is opgesteld voor het moment dat er door het coronavirus niet genoeg IC-bedden meer zijn en er in het uiterste geval moet worden gekozen wie er nog worden opgenomen. De aanscherping is toegevoegd aan het al bestaande "draaiboek pandemie".
Op dit moment geldt de zogenoemde fase 2, dat betekent dat er nog voldoende IC-bedden beschikbaar zijn. Er wordt hard aan gewerkt om de IC-capaciteit nog verder uit te breiden. Door de coronacrisis hebben veel meer patiënten dan normaal een IC-bed nodig en volgens de NVIC moet de minister van Volksgezondheid besluiten wanneer van fase 2 naar 3 wordt gegaan.
De regels die dan worden gehanteerd zijn dat er geen nieuwe patiënten op de intensive care komen die weinig kans hebben om te overleven of een korte levensverwachting hebben. Het gaat om mensen met en zonder coronabesmetting met deze aandoeningen:
Alleen als blijkt dat het niet meer opnemen van bovenstaande groepen niet genoeg effect heeft op de IC-capaciteit (en er dus nog steeds bedden te weinig zijn) gaat de selectie nog een stap verder. De volgende mensen met én zonder coronabesmetting komen dan mogelijk niet meer voor een IC-bed in aanmerking:
En als het beddentekort zo nijpend wordt dat zelfs met behulp van de bovenstaande criteria niet meer alle coronapatiënten kunnen worden behandeld, wordt er overgegaan tot een leeftijdsgrens:
Tegelijkertijd met de hiervoor genoemde leeftijdsgrens voor IC-opname moeten er ethische principes gaan gelden om te kunnen bepalen wie er nog een bed krijgt. De regels daarvoor bestaan nog niet en de NVIC verwijst daarvoor naar een richtlijn, die binnenkort door Artsenfederatie KNMG zal worden gepubliceerd.
Een woordvoerder van het ministerie van VWS wijst erop dat het kabinet tegenstander is van selectie op leeftijdsgrenzen. Als de artsen het eens zijn over de aangescherpte richtlijnen, moeten die nog aan de Inspectie Gezondheidszorg en Jeugd worden voorgelegd voor ze kunnen worden vastgesteld.
Intussen lijkt het erop dat het lukt om zondag 2400 IC-bedden beschikbaar te hebben. Artsen en verpleegkundigen zeiden deze week dat meer plekken met het oog op de werkdruk en de kwaliteit van de zorg niet verantwoord is. Zo nodig kunnen patiënten in Duitsland worden opgenomen, waar meer IC-bedden beschikbaar zijn.