Bij twee filialen van de Rabobank zijn vannacht plofkraken gepleegd. In Uden in Noord-Brabant werd een afstortkluis, waar ondernemers hun contante geld kunnen storten, opgeblazen. Ook in Hippolytushoef in Noord-Holland was een afstortkluis het doelwit.
Het is niet bekend of er iets is buitgemaakt. Bij beide filialen is de ravage groot.
De plofkraak in Uden was rond 04.00 uur. "Het gebouw is beschadigd en uit voorzorg zijn acht appartementen boven de afstortkluis ontruimd", zei de politie tegen Omroep Brabant. De Explosieve Opruimingsdienst doet onderzoek.
De plofkraak in Hippolytushoef werd vannacht rond 03.00 uur gepleegd. De gevel van de bank is flink beschadigd. De politie zoekt twee verdachten die zijn gezien op een donkerkleurige motor, meldt NH Nieuws.
De laatste tijd zijn vaker afstortkluizen in Brabant opgeblazen. Zondagnacht was het raak in Kaatsheuvel en vier dagen daarvoor in Waalwijk. In beide gevallen waren het kluizen van de Rabobank. Doorgaans storten ondernemers hun geld na sluitingstijd als de werkdag erop zit.
"De afgelopen anderhalve week zijn onze kluizen vaak het doelwit", zegt een woordvoerder van de Rabobank. "Het heeft nu onze prioriteit om snel maatregelen te nemen." In de regio zijn afdekplaatsen geplaatst bij kluizen en er is extra surveillance 's nachts. Ook landelijk worden vergelijkbare maatregelen overwogen.
Geldautomaten zijn sinds december 's nachts dicht om plofkraken tegen te gaan. De maatregel blijft volgens de Nederlandse Vereniging van Banken nog zeker een jaar van kracht.
De vereniging wil de geldautomaten pas weer 's nachts openen als ze zijn uitgerust met een techniek om geld automatisch onbruikbaar te maken na een plofkraak.