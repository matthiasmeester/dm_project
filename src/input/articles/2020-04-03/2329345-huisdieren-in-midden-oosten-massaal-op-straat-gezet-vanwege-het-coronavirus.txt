In het Midden-Oosten worden huisdieren op straat gezet uit angst dat ze het coronavirus kunnen overbrengen. Vooral honden en katten hebben het zwaar te verduren.
"Overal op straat tref ik huisdieren aan. Rashonden en prachtige katten die uit huis zijn gezet door hun baasje," vertelt Roulinia van de dierenorganisatie Adopting a pet in Lebanon. Ze rijdt elke dag urenlang door de hoofdstad Beiroet en omstreken om zoveel mogelijk honden te redden. "Dieren worden vastgebonden aan een boom of ze rennen los rond. Ik weet me geen raad."
In een reportage over het coronavirus en huisdieren primetime op de Libanese televisie werd vorige week gesuggereerd dat het virus kan worden overgebracht van huisdier op mens. "De paniek sloeg meteen toe. Mensen werden zo bang dat ze hun huisdieren op straat zetten," vertelt Roulinia. Die reportage heeft volgens haar niet alleen de dieren in gevaar gebracht maar ook hun baasjes. "Mensen die nog met een hond over straat gaan worden weggekeken. Ook wordt er vergif op straat gelegd, verstopt in stukjes vlees of rattengif. Er zijn al heel veel honden overleden."
Zelf weet ze niet waar ze alle honden nu nog moet opvangen. Haar buren bellen elke dag de politie omdat ze tijdelijk zoveel honden in huis heeft gehaald. "Ook zij zijn bang dat ik het virus het gebouw in breng. Ik ben een paniekaanval nabij."
Joyce Akiki, de journaliste die de reportage maakte, kreeg een vloedgolf van kritiek over haar heen. Mensen reageerden op haar Facebookpagina dat zij verantwoordelijk is voor de dood van honderden huisdieren. Maar Akiki vertikte het zich te verontschuldigen en bleef bij haar standpunt. "Behandel huisdieren als iemand die het coronavirus zou hebben", reageerde ze op Facebook. "Ik heb niemand uitgenodigd zijn of haar huisdier te vermoorden."
Arabische beroemdheden delen op social media massaal foto's van hun huisdier in een poging om het tij te keren:
"Er is een verdriedubbeling van huisdieren die gedumpt worden," zegt Sevine Fakhoury, medeoprichter van dierenasiel Beirut for the Ethical Treatment of Animals (BETA). Ze laat foto's zien van honden en katten die enorm zijn toegetakeld. "Sommige beelden zijn echt te gruwelijk om je te laten zien. Dieren zijn met een auto overreden of in hun snuit geschoten. We zien schuimbekkende honden nadat ze per ongeluk gif hebben gegeten. Het is te gek voor woorden."
Ze vertelt dat het overvolle opvangcentrum, waar honderden honden en katten met het minimum worden opgevangen, binnenkort de deuren zal moeten sluiten. Net als voor veel andere shelters zorgt de economische crisis in Libanon voor enorme problemen.
"Door de inflatie is de prijs van dierenvoer met soms wel veertig procent gestegen. Mensen kunnen het niet meer betalen," zegt Maggie Shaarawi van de Animals Lebanon. De organisatie probeert campagne te voeren, maar het fondsenwerven lukt nauwelijks. "En nu is het vliegveld door de lockdown ook nog eens dicht. We hadden dertien honden die voor adoptie naar Amerika zouden gaan. Dat kan nu niet doorgaan. Daarnaast hebben we ook twee beren, een leeuw, een hyena en een walibi gered die hier nu vastzitten, omdat ze niet kunnen vliegen."
Ook elders in het Midden-Oosten pakt het coronavirus slecht uit voor huisdieren. In Jordanië worden katten via Facebook aangeboden, omdat de baasjes ze niet langer in huis willen hebben. "Ik houd mijn hondje al weken binnen en laat haar uit op het balkon", vertelt een woedende Maye Al Janabi uit Amman. "Verschrikkelijk wat al die onwetende mensen met hun huisdieren doen."
Een vrouw uit de Egyptische hoofdstad Caïro vertelt dat sommige moskeeën geadviseerd hebben om huisdieren zo snel mogelijk weg te doen. "Ze worden nu zelfs doodgeschoten." De vrouw wil liever niet met naam genoemd worden, omdat gesprekken over het coronavirus in Egypte gevoelig liggen. Omdat ze naar het buitenland zal verhuizen was ze bezig een paspoort voor haar hond te maken. "Om dat te kunnen doen, moest de hond van de Egyptische autoriteiten een coronatest ondergaan. Ik heb uren in een kliniek gezeten en op het officiële coronadocument van mijn hond gewacht. Ik wist niet of ik moest huilen of lachen."
Volgens microbioloog Els Broens hoeven we ons geen zorgen te maken dat we het coronavirus oplopen via huisdieren. "De kans dat je besmet raakt door je hond of kat is erg klein." Broens is als veterinair microbioloog aan de Universiteit Utrecht.
Wereldwijd zijn er twee honden en twee katten positief getest op het virus, maar volgens de microbioloog zijn daar moeilijk conclusies uit te trekken. Ze vertelt dat er onlangs een experimenteel onderzoek is gedaan, waarbij onder andere honden en katten het virus toegediend kregen. "Hieruit blijkt dat honden helemaal niet gevoelig zijn voor het virus en dus geen enkele rol spelen in de verspreiding ervan. Bij de katten was wel een virusvermeerdering te zien, maar die was zo klein dat transmissie verwaarloosbaar is vergeleken met verspreiding van mens op mens."