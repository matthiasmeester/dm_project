Tussen half februari en eind maart reisden Google-gebruikers in Nederland ruim een derde (35 procent) minder naar hun werk.
Dat blijkt uit statistieken over reisbewegingen die het techbedrijf vanaf vandaag publiceert, op basis van data van Android-telefoons en Google Maps. Daaruit moet kunnen worden opgemaakt hoe goed mensen zich houden aan coronavoorschriften om zoveel mogelijk thuis te blijven.
Zondag gingen mensen bijna een derde (29 procent) minder naar plaatsen als supermarkten, markten en apotheken vergeleken met half februari. Bezoek aan parken en stranden nam in dezelfde periode met 30 procent af, maar deze lijn ging sinds half februari sterk op en neer. Ov-gebruik nam volgens de Google-data met 68 procent af.
Bewegingen naar horeca, winkelcentra, musea, bibliotheken en bioscopen namen met bijna twee derde (65 procent) af. De meeste van deze plekken zijn gesloten.
In België werd er een stuk minder naar werk gereisd: het aantal reizen nam daar in dezelfde periode met 52 procent af. En in Italië met 63 procent.
In de video hieronder laat NOS op 3 zien hoe het lege Nederland eruitziet vanuit de lucht. Kijk mee:
In heel Europa klonk afgelopen weken de roep aan telecomproviders om data te leveren over de locatie van hun abonnees, om zo te kunnen zien of mensen inderdaad vaker thuisblijven. Google is geen telecomprovider, maar weet van veel van zijn gebruikers wel waar ze uithangen.
De informatie wordt voor 131 landen gepubliceerd, en ook Nederland hoort daarbij. De statistieken worden hier ook uitgesplitst naar provincie en regelmatig vernieuwd.
Volgens het techbedrijf kan de informatie overheden helpen bij het nemen van beslissingen, maar de gegevens zijn voor iedereen toegankelijk. De statistieken beslaan enkele weken. Bedrijven als Google en Facebook weten vaak van gebruikers waar ze regelmatig komen.
Telecomproviders in meerdere Europese landen, waaronder België, Spanje en het Verenigd Koninkrijk, gingen eerder akkoord met het delen van locatiedata met overheden. In Nederland gebeurt dat vooralsnog niet.
Google geeft geen locatiedata van individuele gebruikers vrij, en ook geen absolute cijfers over het aantal gebruikers. Alleen de daling of stijging in procenten wordt getoond. Ook heeft het bedrijf naar eigen zeggen maatregelen genomen om inbreuk op de privacy te voorkomen.
Door zijn Android-besturingssysteem en Google Maps heeft Google veel inzage in de bewegingen van zijn gebruikers. Normaal deelt het bedrijf die informatie zelden, alleen over de drukte in een bepaald restaurant of een andere openbare gelegenheid.
Het concern benadrukt dat het alleen data heeft van gebruikers die de optie 'locatiegeschiedenis' hebben ingeschakeld. Die optie moeten mensen aanzetten om automatisch tips over bijvoorbeeld files te krijgen; standaard staat de functie uit.