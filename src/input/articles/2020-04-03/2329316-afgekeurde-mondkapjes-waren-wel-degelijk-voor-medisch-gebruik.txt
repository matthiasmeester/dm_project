Een partij van 600.000 in Nederland afgekeurde mondmaskers die in China geproduceerd zijn, waren wel degelijk bedoeld voor medisch gebruik. Dat laat de Inspectie Gezondheidszorg en Jeugd weten aan de NOS. China claimt dat de bewuste maskers daarvoor niet bestemd waren en dat de Nederlandse overheid ze daarom nooit aan ziekenhuizen had mogen leveren voor gebruik door IC-artsen en -verpleegkundigen.
De IGJ en de Inspectie Sociale Zaken en Werkgelegenheid riepen de maskers terug, nadat ziekenhuizen aan de bel hadden getrokken omdat ze niet deugden. De maskers pasten niet goed over de mond en neus van de gebruikers en de tegen virusdeeltjes beschermende membranen werkten niet goed. De Chinese overheid liet via een woordvoerder op Twitter weten dat de maskers helemaal niet voor medisch gebruik bedoeld waren.
Maar "de Chinese kwaliteitsstandaard KN95 van de mondmaskers is een medische code", zegt een woordvoerder van de IGJ. "Het gaat hier niet om maskers van stukadoorskwaliteit." Ook het ministerie van VWS houdt vast aan die opvatting.
Gisteren had een woordvoerder van het Chinese ministerie van Buitenlandse Zaken de berichtgeving over de kwestie op de korrel genomen tijdens een online persbriefing. Volgens een weergave van de persconferentie in de Chinese krant Global Times zei de woordvoerder te hopen dat er geen "achterliggende motivatie" bestaat voor deze berichten.
"De producten stonden beschreven als 'niet-medische maskers' in de douanepapieren", zei hij. Een zegsman van het ministerie van Handel voegde daaraan toe: "Niet-medische maskers kunnen niet gebruikt worden voor medische doeleinden. Medisch personeel op intensivecare-units kan ze niet gebruiken." De Chinese producenten hebben dat ook laten weten aan hun Nederlandse klanten voordat de maskers werden verstuurd.
De uitspraken van de woordvoerders van de Chinese ministeries staan dus haaks op de mening van de Nederlandse inspectie. Terwijl die op 23 maart een bericht publiceerde dat bepaalde mondmaskers die buiten Europa zijn goedgekeurd, gelijkwaardig zijn aan mondmaskers die aan de Europese normen voldoen.
Maar precies die maskers, van fabrikant Putian Jinlilais Clothing Weaving Co, zijn teruggeroepen door de inspectie, omdat ze toch niet zouden voldoen aan de gestelde kwaliteitseisen. "Bescherming door deze mondneusmaskers is daardoor niet gegarandeerd", aldus de IGJ in een mededeling van zaterdag 31 maart.
De woordvoerder van het Chinese ministerie van Buitenlandse Zaken zei ook nog "dat Chinese bedrijven de klok rond hebben gewerkt om noodzakelijke medische producten te leveren aan de wereld, die het hoofd moet bieden aan een ongekende pandemie. Als altijd heeft China veel aandacht geschonken aan de kwaliteit van de export."
Tot nu toe konden Chinese bedrijven medische hulpmiddelen exporteren als de daarvoor benodigde buitenlandse certificaten waren afgegeven. Dat is nu veranderd. Het is onduidelijk of dat een rechtstreeks gevolg is van het conflict tussen Nederland en China over de afgekeurde maskers.
In ieder geval is er sinds woensdag nieuw beleid van kracht, zegt Buitenlandse Zaken in Peking.
"Om de kwaliteitscontrole van de export van medische producten te versterken, verlangt China vanaf woensdag dat alle medische producten voor ze geÃ«xporteerd worden over een door de Chinese autoriteiten uitgegeven certificaat beschikken." De nieuwe regeling werd afgelopen dinsdag bekend gemaakt.