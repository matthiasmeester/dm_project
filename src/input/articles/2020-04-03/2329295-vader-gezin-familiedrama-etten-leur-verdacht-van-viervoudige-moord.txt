De man uit Etten-Leur die dinsdag werd opgepakt nadat zijn kinderen en hun moeder en oma dood waren gevonden, wordt beschuldigd van viervoudige moord. Dat heeft het Openbaar Ministerie in Breda bekendgemaakt.
De slachtoffers werden vorige week zaterdag in hun eigen huis gevonden. De kinderen waren 2 en 6 jaar oud. Hoe ze om het leven zijn gekomen, is niet bekendgemaakt.
De 33-jarige man werd dinsdag op straat in het dorp aangehouden. Twee mensen die hem kort daarvoor in de buurt van de A58 hadden zien lopen, waarschuwden de politie.
Vandaag moest de verdachte voor de rechter komen. De man moet nog zeker twee weken in de gevangenis blijven, meldt Omroep Brabant.
In de buurt van het huis waar de slachtoffers werden gevonden zijn door meerdere mensen bloemen gelegd. Ook burgemeester Miranda de Vries heeft bloemen achtergelaten. "Ik ben onder de indruk van de vele blijken van medeleven. Rust zacht lieve familie", heeft ze op Facebook geschreven.