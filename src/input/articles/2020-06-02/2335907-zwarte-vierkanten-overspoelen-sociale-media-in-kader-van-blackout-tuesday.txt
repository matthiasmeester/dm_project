Op sociale media wordt vandaag massaal stilgestaan bij de dood van George Floyd en het bredere protest tegen politiegeweld en institutionele discriminatie in de VS. Instagram en Twitter staan vol met zwarte vierkanten in het kader van 'Blackout Tuesday'.
Het initiatief ontstond vorige week in de muziekindustrie, met een oproep vanuit platenmaatschappij Atlantic Records. Via de hashtag #TheShowMustBePaused werd aan collegabedrijven gevraagd vandaag een 'pauze' in te lassen door onder meer geen nieuwe muziek uit te brengen, de kantoren te sluiten en niets te plaatsen op sociale media.
In plaats daarvan wordt er "nagedacht, verbonden en georganiseerd", schrijft muziekbedrijf Universal.
De actie breidde zich vandaag al snel uit tot ver buiten de muziekindustrie. Honderden wereldberoemde artiesten en sporters - van Katy Perry tot basketbaliconen Michael Jordan en LeBron James - doen inmiddels mee aan de actie, waarbij het de bedoeling is op een zwart vierkant na de gehele dag niets meer te plaatsen op sociale media.
Het resultaat is dat veel gebruikers op sociale media als Instagram vrijwel niets anders zien.
Ook in Nederland wordt er massaal meegedaan aan de actie. Zowel reguliere gebruikers, bekende Nederlanders en organisaties zoals voetbalbond KNVB doen mee. Op Twitter is de hashtag trending. Ook culturele instellingen als het Concertgebouw en het Rijksmuseum hebben zich erbij aangesloten.
Sommige bedrijven hebben hun eigen draai aan de dag gegeven. Zo geeft de activistische filmmaker Spike Lee vandaag een lezing op het kantoor bij de muziektak van Sony en heeft streamingdienst Spotify aan sommige afspeellijsten en podcasts een stilte van 8 minuten en 46 seconden toegevoegd. Daarmee refereert de dienst aan de tijd dat agent Derek Chauvin op de nek van George Floyd drukte met zijn knie.
Ook verschillende televisie- en radiozenders stonden vandaag stil bij Blackout Tuesday. Hun programmering ging voor 8 minuten en 46 seconden 'op zwart'. Zo was er vanaf 20.00 uur vanavond even niets te zien op de zenders van MTV. Vanmiddag deed Radio Veronica hetzelfde.