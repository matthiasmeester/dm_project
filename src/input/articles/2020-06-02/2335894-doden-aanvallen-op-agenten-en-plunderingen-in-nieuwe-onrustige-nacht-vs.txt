Voor de zevende nacht op rij is het onrustig geweest in meerdere Amerikaanse steden. Opnieuw verliepen de meeste betogingen overdag vreedzaam, maar eindigden ze met rellen en plunderingen.
In een voorstad van Chicago vielen twee doden bij onlusten. Wie het zijn en onder welke omstandigheden zij om het leven kwamen, is niet bekendgemaakt.
In St. Louis werden vier agenten neergeschoten bij protesten. Zij zouden niet in levensgevaar zijn. In Las Vegas werd een agent neergeschoten bij een hotel aan de beroemde Strip. Hij zou in zijn hoofd zijn geraakt en is volgens de politie in "extreem kritieke" toestand. Bij een ander incident in de stad schoten agenten een man dood die zijn wapen trok.
In New York werden onder meer het beroemde warenhuis Macy's en andere luxewinkels geplunderd. Het was een flink contrast met de grotendeels vreedzame betogingen die overdag in de stad werden gehouden. Burgemeester De Blasio vervroegde het ingaan van de avondklok in de stad voor vanavond daarom van 23.00 uur naar 20.00 uur.
In Buffalo, eveneens in de staat New York, reed een auto in op politieagenten. De groep stoof uiteen, maar zeker twee agenten wisten niet op tijd weg te komen en raakten gewond. Ze verkeren niet in levensgevaar.
Een ooggetuige filmde de aanslag:
In Philadelphia liepen betogers een snelweg op, de burgemeester van de stad Louisville in Kentucky ontsloeg zijn politiechef na een dodelijk schietincident en in Atlanta zette de politie traangas in tegen demonstranten.
Ook in steden aan de westkust was het onrustig. Zo werden in Los Angeles winkels geplunderd en werd er brand gesticht in een winkelcentrum.
Aanleiding voor de aanhoudende onrust is de dood van een zwarte man, George Floyd, die vorige week in Minneapolis om het leven kwam nadat een witte agent bijna negen minuten met zijn knie op zijn nek had gedrukt. De agent is opgepakt en wordt in ieder geval aangeklaagd voor doodslag en dood door schuld.
In bijna veertig Amerikaanse steden is een avondklok afgekondigd en in 23 staten is de Nationale Garde gemobiliseerd. Het land zag voor het laatst zoveel uitgaansverboden in 1968, bij de rellen na de moord op Martin Luther King.
Volgens de New Yorkse gouverneur Cuomo overschaduwen de plunderingen en gewelddadige confrontaties "de gerechtvaardigde boodschap". "Het speelt de mensen en partijen die geen veranderingen willen in de kaart."
Toch waren er vannacht ook beelden van eensgezindheid te zien. Zo legden in de stad Nashville leden van de Nationale Garde hun schilden neer voor vreedzame demonstranten en in Portland knielden agenten uit solidariteit met betogers.
De broer van George Floyd riep demonstranten op te stoppen met plunderingen en het gebruik van geweld.
"Soms word ik boos en dan wil ik gekke dingen doen. Maar mijn broer was zo niet", zei Terrence Floyd:
President Trump dreigde gisteravond in een toespraak het leger in te zetten in onrustige steden, om zo de rellen te stoppen, een zeer ongebruikelijke stap voor een Amerikaanse president die hem verplicht een wet uit de 19e eeuw tevoorschijn moet halen. Na zijn toespraak liep hij naar de historische St. John's-kerk tegenover het Witte Huis.
Kort daarvoor had de militaire politie vreedzame betogers bij de kerk weggejaagd met traangasgranaten en wapenstokken. Eenmaal bij de kerk hield Trump een bijbel omhoog en zei hij dat hij de VS veilig zou houden.
Trumps publiciteitsactie leidde tot kritiek. De burgemeester van Washington Muriel Bowser noemde het ontruimen van het plein "een schande", omdat de agenten ingrepen voordat de avondklok inging en de betogers vreedzaam demonstreerden.
De bisschop van de kerk is woedend over Trumps bezoek. Volgens Mariann Budde misbruikte hij de kerk met zijn actie. "We steunen op geen enkele manier de opruiende reactie van de president richting een kwetsbaar, rouwend land."