Wereldvoetbalbond FIFA heeft nationale voetbalbonden opgeroepen het 'gezonde verstand' te gebruiken en te overwegen geen sancties op te leggen aan spelers die tijdens wedstrijden gerechtigheid vragen voor de zwarte Amerikaan George Floyd, die door politiegeweld om het leven is gekomen.
Het is een opmerkelijke stellingname van de FIFA, die er sinds een reglementswijziging in 2014 streng op toeziet dat spelers tijdens voetbalduels geen politieke, religieuze of persoonlijke boodschappen uitdragen, bijvoorbeeld door een tekst op hun ondershirt. Voor de steunbetuigingen aan Floyd maakt de FIFA echter een uitzondering, gezien de enorme impact van de gebeurtenis in Minneapolis.
"FIFA begrijpt volledig de diepe gevoelens en de zorgen die door veel voetballers worden geuit in het licht van de tragische omstandigheden van de zaak George Floyd", aldus de wereldvoetbalbond in een verklaring.
In de Bundesliga stonden afgelopen weekeinde diverse spelers stil bij de gewelddadige politie-actie tegen Floyd. Zo toonde Jadon Sancho van Borussia Dortmund na zijn eerste doelpunt tegen SC Paderborn de tekst 'Justice for George Floyd' ('Gerechtigheid voor George Floyd').
Omdat de jonge Engelsman daarbij zijn shirt uittrok, kreeg hij een gele kaart. Die bleef ploeggenoot Achraf Hakimi, die dezelfde boodschap uitdroeg maar slechts zijn tricot omhoog had getrokken, bespaard.
Schalke 04-speler Weston McKennie droeg zaterdag een bandje om zijn arm met dezelfde tekst, terwijl Marcus Thuram van Borussia Mönchengladbach zondag na zijn eerste treffer knielde, het in 2016 door American football-speler Colin Kaepernick geïntroduceerde teken van protest tegen raciaal geweld.
Rainer Koch, vice-voorzitter van de Duitse voetbalbond DFB, liet in een eerste reactie weten dat onderzocht zal worden of er sportieve sancties moeten volgen op de steunbetuigingen. "We moeten nog vaststellen of een wedstrijd en een voetbalveld de juiste plaats zijn voor deze acties", zei hij. Om er meteen aan toe te voegen: "Het valt echter te bezien of er bij ons in deze gevallen straffen zullen worden uitgedeeld."