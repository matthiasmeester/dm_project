Een boa is vanmiddag in de haven van Urk door een jongen in het water geduwd. De politie heeft vier verdachten tussen de 17 en 20 jaar aangehouden vanwege openlijke geweldpleging.
Volgens een woordvoerder van de gemeente Urk vroegen ze aan de boa of ze een telefoon die in het water was gevallen eruit mochten halen. De boa wilde eerst overleggen met de havenmeester. Toen hij even later naar het water toegekeerd stond, werd hij in zijn rug geduwd.
Op een video van het incident die rondgaat op sociale media is te zien hoe de jongens er na de duw lachend vandoor rennen.
De boa raakte niet gewond. Toch neemt de gemeente de zaak hoog op. "Hoe haal je zoiets in je hoofd? Dit is niet te tolereren", zegt burgemeester Ineke Bakker van Urk.
De afgelopen weken waren er op verschillende plaatsen in Nederland incidenten waarbij boa's werden belaagd. Dat was aanleiding voor demonstraties waarbij boa's eisten dat ze worden uitgerust met pepperspray en een wapenstok.