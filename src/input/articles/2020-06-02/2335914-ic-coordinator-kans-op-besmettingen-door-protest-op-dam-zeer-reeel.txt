Ernst Kuipers van het Landelijk Netwerk Acute Zorg vindt het niet slim dat gisteren bij de demonstratie op de Dam zoveel mensen langdurig dicht bij elkaar hebben gestaan. "Ze kwamen uit het hele land en de meesten kennen elkaar niet. De kans dat daar mensen tussen zitten die het virus bij zich dragen is reëel." Ook de kans dat die mensen het aan, mogelijk tientallen, anderen hebben overdragen noemt Kuipers "zeer reëel".
Volgens Kuipers, die bestuursvoorzitter is van het Erasmus MC in Rotterdam, is in het ziekenhuis met afgrijzen gekeken naar de beelden van de Dam, waar mensen dicht opeengepakt stonden.
De gemeente en de politie in Amsterdam hadden niet gerekend op zoveel mensen. Toen het plein in korte tijd toch volstroomde, vond de 'driehoek' van burgemeester, politiechef en hoofdofficier van justitie het niet meer verantwoord om in te grijpen, omdat daarbij mogelijk geweld zou moeten worden gebruikt.
Ernst Kuipers vindt dat deelnemers van de demonstratie hun verantwoordelijkheid hadden moeten nemen:
Kuipers ging vanmiddag tijdens een update over het aantal ic-patiënten in op de demonstratie van gisteren. Ondanks het feit dat het mooi weer was en dat de demonstratie in de buitenlucht was, brengt de mensenmassa volgens hem wel degelijk een risico met zich mee. "Je hebt in een hele grote groep gestaan met mensen die je totaal niet kent", zegt hij. Kuipers benadrukt dat het van belang is dat mensen die bij de demonstratie waren zich ook bij lichte klachten direct laten testen.
Mariet Feltkamp, viroloog bij het LUMC in Leiden, zei eerder dat dat de betoging op de Dam niet de karakteristieken heeft van een zogenoemd super-spreading event. Ze wijst onder meer op het zonnige weer. "Het virus houdt helemaal niet van uv-straling. Verder was er goede ventilatie. Dat betekent dat druppeltjes en aerosolen snel verwaaien. En ik zag dat de meeste mensen mondkapjes ophadden", zei ze vanochtend in het NOS Radio 1 Journaal. Op grond hiervan verwacht de viroloog van het LUMC dat het waarschijnlijk met een sisser zal aflopen.
Zo zag het er gisteren op de Dam uit:
Andere virologen benadrukken de risico's wat meer. "Laten we hopen dat het met een sisser afloopt, maar je moet er niet van uitgaan", zegt Marion Koopmans van het Erasmus MC. Ze vraagt zich af waar de betogers voor en na de demonstratie waren. "Waren het ov en de omliggende horeca ook vol? Dat soort zaken." Ook Ernst Kuipers zegt dat deze demonstratie kan leiden tot een opvlamming van een aantal nieuwe infecties. Volgens Kuipers duurt het ongeveer een dag of zeven voordat eventuele nieuwe infecties aan het licht zullen komen.
Ook Patricia Bruijning, epidemioloog bij het UMC Utrecht, is niet gelukkig met de taferelen op de Dam. "Het risico dat het misgaat is misschien niet groot, maar aan de andere kant hoeft er maar één tussen te zitten die het virus kan verspreiden. Luid praten en scanderen zijn nou niet echt dingen die je moet doen als je wilt voorkomen dat je anderen besmet. Als iemand dat langdurig heeft gedaan met mensen om zich heen, dan kunnen die toch geïnfecteerd raken."
Als dat gebeurt, kan het ook meteen goed misgaan, waarschuwt Bruijning. "Iemand kan zo maar tien, twintig of dertig mensen besmetten. Dat is de reden waarom dit soort evenementen wordt ontraden. Het is ook een heel verkeerd signaal dat je hiermee afgeeft. Dit moeten we in Nederland echt nog niet doen op dit moment."