Goedemorgen! Vandaag gaan de treinen weer volgens de volledige dienstregeling rijden. En in Amsterdam staat Richard Eduardo E. voor de rechter voor drugshandel en het leiden van een criminele organisatie.
Het wordt zonnig en droog. Er staat weinig wind. Daardoor wordt het met 25 tot 29 graden warmer dan gisteren. 
Moet je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
President Trump dreigt het leger in te zetten om een einde te maken aan de gewelddadige protesten die sinds enige dagen overal in het land plaatsvinden. In een persverklaring voor het Witte Huis zei hij dat tal van staten en steden gefaald hebben om de orde te herstellen. Ondertussen waren de protesten bij het Witte Huis op de achtergrond hoorbaar.
Trump zei dat hij alle middelen die op federaal niveau beschikbaar zijn, zal inzetten om de rellen, plunderingen en vernielingen te stoppen. Volgens de wet kan het leger alleen ingezet worden op Amerikaans grondgebied als de gouverneur van de staat er om vraagt. Vannacht liep het opnieuw uit de hand op sommige plaatsen. In New York werden enkele bekende winkels geplunderd.
Al het nieuws over de protesten in de VS is te vinden in dit liveblog.
Spotify gaat 8 minuten en 46 seconden stilte toevoegen bij het selecteren van een playlist of podcast als eerbetoon aan George Floyd. Dat is de tijd dat een politie man de zwarte man met zijn knie tegen de grond duwde waardoor Floyd overleed. De actie van de muziekdienst is onderdeel van een breder protest in de muziekindustrie tegen geweld en racisme.
Fijne dag!