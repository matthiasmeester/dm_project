De Tweede Kamer wil een parlementaire ondervraging organiseren naar de affaire rond de kinderopvangtoeslag. Bij de ondervraging, ook wel 'mini-enquête' genoemd, zullen ministers, staatssecretarissen en betrokken ambtenaren onder ede worden gehoord.
Alle partijen in de Kamer stemden voor. Volgens initiatiefnemer Snels van GroenLinks zullen in ieder geval PvdA-leider Asscher als oud-minister van Sociale Zaken en minister Wiebes als oud-staatssecretaris van Financiën worden opgeroepen.
De onderzoeken in de toeslagenaffaire roepen vragen op over de politieke besluitvorming in het verleden over het fraudebeleid, zegt de Kamer. Die vragen wil de Kamer beantwoord zien om "het geschonden vertrouwen te herstellen".
Het kan nog even duren, mogelijk tot het najaar, voor de ondervraging gaat plaatsvinden. Er staat ook een parlementaire ondervraging gepland over uitvoeringsinstanties van de overheid, zoals het UWV. Daarnaast houdt de Kamer rekening met het strafrechtelijk onderzoek van het Openbaar Ministerie. De ondervraging mag dit niet in de weg zitten.
De parlementaire ondervraging is een vrij nieuw onderzoeksmiddel van de Tweede Kamer. In 2017 ging de ondervraging over de Panama Papers. Dit jaar werden er verhoren gehouden over ongewenste beïnvloeding via financiering van moskeeën. De snelle onderzoeksmethode, ook wel flits- of mini-enquête genoemd, houdt het midden tussen een hoorzitting en een parlementaire enquête.
Getuigen zijn verplicht om te komen en worden onder ede gehoord. Maar in tegenstelling tot een parlementaire enquête, die jaren kan duren, gaat er bij de parlementaire ondervraging geen uitgebreid literatuuronderzoek aan vooraf.