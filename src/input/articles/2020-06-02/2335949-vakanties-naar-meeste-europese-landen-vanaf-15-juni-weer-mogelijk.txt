Nederlanders kunnen vanaf 15 juni weer op vakantie naar de meeste Europese landen. Dat besluit heeft het kabinet genomen.
De landen in het Schengengebied gaan van de code oranje (alleen noodzakelijke reizen) naar code geel. Dat betekent dat toeristische reizen en familiebezoeken weer kunnen. De quarantaineverplichting voor die landen vervalt, dus je hoeft als teruggekeerde toerist niet twee weken thuis te blijven.
Landen die deze zomer geen Nederlandse toeristen willen ontvangen, zoals Denemarken, of waar quarantainemaatregelen gelden, zoals het Verenigd Koninkrijk, blijven voorlopig op oranje staan. Ook voor Marokko en Turkije blijft code oranje gelden.
Morgen maakt het kabinet meer details bekend, bijvoorbeeld of er extra maatregelen nodig zijn nu meer Europese toeristen naar Nederland zullen komen.
Nederlandse toeristen zijn in steeds meer EU-landen welkom. Zo hebben Frankrijk en Duitsland ook al gezegd dat voor Nederlandse en andere Europese toeristen de reisbeperkingen per 15 juni vervallen.
De reisorganisaties zijn er blij mee, maar willen het nieuws eerst van het kabinet horen. "We hopen van harte dat veel landen om zo te zeggen op geel gaan, we zien er al maanden naar uit", zegt een woordvoerder van de reisbrancheorganisatie ANVR.
"We zijn er klaar voor", beaamt een woordvoerder van reisorganisatie TUI. "Alleen jammer dat Turkije misschien uit de boot valt, want dat is na Spanje en Griekenland voor ons het grootste vakantieland."
Uit onderzoek van TUI blijkt dat 68 procent van de Nederlanders graag nog deze zomer op vakantie naar het buitenland wil, het liefst in Europa en met voorkeur voor Spanje en Griekenland.