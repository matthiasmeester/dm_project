Reizigers worden verplicht om een niet-medisch mondkapje te dragen op de Nederlandse luchthavens bij het inchecken, bij de gate en de veiligheidschecks. Daarnaast moet iedereen in het vliegtuig een mondkapje dragen en moeten reizigers een gezondheidsverklaring invullen en ondertekenen.
Met deze maatregelen denkt het kabinet dat het verantwoord is om te vliegen, zonder dat de 1,5 meter afstand in acht hoeft te worden genomen. "Het risico is nooit nul, maar we denken dat het risico beperkt is", aldus minister Van Nieuwenhuizen van Infrastructuur. Ze wijst erop dat toestellen van Nederlandse luchtvaartmaatschappijen een speciaal ventilatiesysteem hebben dat de lucht in de cabine ververst.
Het kabinet baseert zich op een advies van het RIVM, dat stelt dat met een gezondheidscheck en het goede ventilatiesysteem vliegen mogelijk is. Mensen met gezondheidsklachten mogen niet vliegen, benadrukt Van Nieuwenhuizen. Ze wijst erop dat de GGD steekproeven houdt om te controleren of reizigers wel eerlijk zijn over hun lichamelijke conditie. Het is niet duidelijk of en welke sancties er zijn als de gezondheidsverklaring niet naar waarheid wordt ingevuld.
De Tweede Kamer vroeg afgelopen dinsdag een onderzoek van het RIVM naar de risico's van verspreiding van het coronavirus in vliegtuigen. De Kamer vindt dat er veel onduidelijk is over besmettingsrisico's in vliegtuigen.
Amerikaanse luchtvaartmaatschappijen laten de middelste stoel van een rij van drie vrij om besmetting tegen te gaan. Directeur Infectieziekten van het RIVM Van Dissel zegt dat zieke mensen wel eerlijk moeten zijn en niet in het vliegtuig moeten stappen.
Veel mensen snappen niet dat er wel honderden mensen in een vliegtuig mogen zitten, terwijl theaters, kerken en bioscopen zich aan de regel moeten houden dat er maximaal 30 mensen welkom zijn.
Minister Van Nieuwenhuizen denkt dat mensen het verschil tussen de aanpak op de grond en in het vliegtuig wel zullen begrijpen. Ze vindt niet dat er met twee maten wordt gemeten.
In vliegtuigen is een ander luchtventilatiesysteem dan in bioscopen en kantoorgebouwen, benadrukken luchtvaartexperts. De lucht in de cabine wordt grotendeels vers aangevoerd uit de ijle lucht op grote hoogte en daarna verwarmd. Een deel wordt gefilterd voor hergebruik met zogenoemde hepa-filters, ook bekend in ziekenhuizen. Zo'n filter haalt 99 procent van de deeltjes en organische stoffen, inclusief microben, uit de lucht.