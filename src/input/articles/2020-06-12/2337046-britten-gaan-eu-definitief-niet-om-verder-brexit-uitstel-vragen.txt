Het Verenigd Koninkrijk zal de EU definitief niet vragen de overgangsfase voor de brexit te verlengen. Dat twitterde minister Gove (Kabinetszaken) vandaag na een videogesprek met EU-commissaris Sefcovic, waarbij Gove benadrukte dat de deadline om eventueel uitstel te vragen sowieso al is verstreken.
"Op 1 januari 2021 krijgen we onze politieke en economische onafhankelijkheid terug", aldus Gove.
EU-onderhandelaar Barnier zegt in een reactie dat de EU altijd bereid is geweest om de overgangsfase te verlengen. Nu de Britten dat niet willen, moeten we vooruitgang gaan boeken, zei hij. Om de kans op succes te vergroten, worden de onderhandelingen de komende weken en maanden ge√Øntensiveerd.
Als er ook de komende maanden weinig resultaat wordt geboekt, stevenen de EU en het VK alsnog af op een brexit zonder deal.
De afgelopen weken boekten de Europese Unie en het Verenigd Koninkrijk nauwelijks vooruitgang in de gesprekken over het vertrek van het VK uit de Europese Unie en de nieuwe handelsbetrekkingen. Ook zijn de onderhandelingen vertraagd door de coronacrisis.
"Zo kan het niet eeuwig doorgaan", verzuchtte EU-onderhandelaar Barnier vorige week nog.
De Britten zijn sinds eind januari geen lid meer van de EU. Maar als het gaat om de handel en het vrije verkeer van personen en goederen is er tot en met 31 december sprake van een zogenoemde overgangsperiode, waarin afspraken gemaakt kunnen worden over hoe het Verenigd Koninkrijk en de EU in de toekomst onder meer handel drijven.
Er zou een mogelijkheid op tafel hebben gelegen om de overgangsperiode eenmalig met een of twee jaar te verlengen. Maar eerder bleek al dat met name vanuit de Britse regering verlenging onbespreekbaar was.
In het land zelf gingen de afgelopen tijd juist steeds meer stemmen op om de periode wel te verlengen. Veel Britse bedrijven en ondernemers moeten er alles aan doen om het hoofd boven water te houden in de coronacrisis. Ze vrezen veel nieuwe problemen als aan het einde van het jaar alweer de volgende onzekere periode wacht.