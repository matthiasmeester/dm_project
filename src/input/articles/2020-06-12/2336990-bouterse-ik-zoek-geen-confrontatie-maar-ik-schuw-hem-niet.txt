President Desi Bouterse heeft voor het eerst gereageerd op de uitslag van de verkiezingen in Suriname op 25 mei. In een vraaggesprek met regeringswoordvoerder Clifton Limburg gaat hij in op de uitslag en op de onrust die daarover ontstond na de verkiezingen.
"We hebben gezien dat er boze tongen constant bezig zijn om roet in het eten te gooien en verwarring te scheppen. We hebben verkiezingen gehad en het volk heeft gesproken. Ik heb opgeroepen om te erkennen wat ons volk wil. Wanneer het volk gesproken heeft dan moeten wij ons hoofd buigen", zegt Bouterse, die tijdens het gesprek een mondkapje droeg.
De video werd gepubliceerd door het Nationaal Informatie Instituut:
Bouterse vertelt dat hij urenlang gesproken heeft met Chan Santokhi, wiens partij als winnaar uit de verkiezingen kwam met 20 van de 51 parlementszetels. Ook heeft hij gebeld met ABOB-leider Ronnie Brunswijk, met wie Santokhi momenteel gesprekken voert over een coalitie. De NDP van Bouterse kreeg 16 zetels bij de verkiezingen.
Op 29 juni komt het nieuwe parlement bijeen. Dan wordt bepaald wanneer het de president kiest. Als Santokhi een tweederde meerderheid weet te behalen, wordt hij op 12 augustus de nieuwe president van Suriname.
Tijdens het gesprek met Santokhi heeft Bouterse niet gesproken over samenwerking, maar over de "soepele afhandeling van zaken en het geven van ondersteuning aan de regering, zodat die zonder ruis en turbulentie zijn werk kan doen".
De president gaat vervolgens in op een gesprek dat Santokhi had bij BNR Nieuwsradio. De oppositieleider werd in dat gesprek gevraagd naar de eventuele uitlevering van Bouterse aan Nederland in verband met de veroordeling in 1999 bij verstek tot 11 jaar gevangenisstraf voor betrokkenheid bij een drugstransport in de haven van Stellendam.
Santokhi antwoordde in het radio-interview: "Als er een rechtshulpverzoek komt, zijn er wettelijke regelingen die bepalen hoe met rechtshulpverzoeken om te gaan. Wij zullen dat voorleggen aan de procureur-generaal. Dat is het systeem zoals dat werkt in Suriname." (.....)"We kijken uit naar het rechtshulpverzoek en het advies van de procureur-generaal".
Volgens Santokhi is hij later verkeerd geciteerd op de website van BNR, waar in de kop van het artikel stond dat 'Santokhi openstaat voor uitlevering aan Nederland'. Zijn uitspraken zouden daarbij uit de context zijn gehaald en hij eiste daarom rectificatie, meldt De Ware Tijd. BNR heeft het artikel inmiddels aangepast.
In de Surinaamse wet is vastgelegd dat Surinamers niet uitgeleverd kunnen worden. Ook de beoogde coalitiepartner van Santokhi, Ronnie Brunswijk, is bij verstek veroordeeld in Nederland voor betrokkenheid bij drugshandel.
Bouterse laat weten dat hij zich gestoord heeft aan het gesprek dat Santokhi had met "zijn vrienden uit Holland". "De gespierde taal en confrontatie met mij, geloof mij, Santokhi gaat het niet kunnen houden. Dus ik hoop dat hij daadwerkelijk zegt dat de mensen hem verkeerd hebben ge√Ønterpreteerd. Ik heb de bandjes over en weer beluisterd en het was niet mis. Het was in schril contrast met wat wij uren, uren en uren hebben besproken", zei Bouterse.
"De mensen moeten weten en de mensen kennen me. Ik ben een gewoon mens, ik ga nooit de confrontatie opzoeken. Maar geloof me, ik schuw geen enkele confrontatie."
Waar Bouterse precies op doelt, is onduidelijk. Santokhi leidde sinds 2000 als politiecommissaris het onderzoek naar de decembermoorden en faciliteerde later als minister van Justitie de start van het strafproces tegen Bouterse in 2007.
Hij werd door Bouterse meermalen "sheriff" genoemd, verwijzend naar die rol. Binnen de NDP werd Santokhi ook de "schoothond van politiek Den Haag" genoemd.
Bouterse zegt al jaren dat Nederland erop uit is om hem weg te werken door middel van 'politieke processen' zoals de drugszaak in de jaren 90 en later het decembermoordenproces in Suriname zelf, waar Nederland volgens Bouterse ook invloed op zou hebben.