De NS heeft reizigers vanavond aangeraden om niet meer naar station Utrecht Centraal te komen. Vanwege storingen in het treinverkeer was het niet meer mogelijk om voldoende afstand van elkaar te houden.
Het treinverkeer van en naar Utrecht Centraal lag enige tijd stil vanwege een groep kinderen op het spoor. Volgens spoorbeheerder ProRail werd de politie erbij geroepen om de kinderen van het spoor te halen, maar werden ze niet meer aangetroffen.
Ook waren er bij Woerden vijf bermbranden ontstaan doordat een goederentrein met een vaste rem had gereden. Daardoor lag ook hier het treinverkeer stil. En bij Breukelen reden geen treinen omdat de politie daar achter een gevluchte verdachte aan zat. De man liep op het spoor nadat hij met zijn auto was gecrasht op een afrit van de A2. Het treinverkeer werd stilgelegd en de politie zette een helikopter in om de vluchtende man te volgen. De man is aangehouden.
Door alle verstoringen was het in treinen van en naar Utrecht Centraal niet meer mogelijk voldoende afstand te houden. "Stel uw reis naar Utrecht uit. Op die manier kunnen we samen drukte in stations voorkomen", riep de NS reizigers via de website op.
"Het was dus een enorme samenloop van omstandigheden die echt vervelend was voor de reizigers van en naar Utrecht", zegt een woordvoerder van ProRail. "Het is voor hen vanavond geen soepele reis geweest."
Alles is inmiddels weer opgestart, maar de gevolgen blijven nog wel even voelbaar, aldus ProRail.