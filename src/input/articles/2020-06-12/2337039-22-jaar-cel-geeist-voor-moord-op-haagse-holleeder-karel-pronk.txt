Het Openbaar Ministerie heeft 22 jaar cel geëist tegen de man die wordt verdacht van de moord op crimineel Karel Pronk (60), beter bekend als de 'Haagse Holleeder'. De verdachte, Errol J. (53), zou in augustus 2018 meerdere keren hebben geschoten.
Pronk werd op klaarlichte dag doodgeschoten voor een koffiehuis in Delft. Verschillende mensen waren getuigen. Ze zagen ook wie er schoot.
Volgens de officier van justitie is op drie hulzen dna gevonden van de verdachte. "Het forensisch bewijs bevestigt de verklaringen van getuigen dat J. de schutter is."
Na de moord was de verdachte lange tijd spoorloos. Volgens justitie vluchtte hij via Friesland en België naar Spanje. In dat land werd hij uiteindelijk aangehouden.
Het motief voor de moord is onduidelijk. J. wilde vandaag volgens Omroep West geen toelichting geven; hij beroept zich op zijn zwijgrecht.