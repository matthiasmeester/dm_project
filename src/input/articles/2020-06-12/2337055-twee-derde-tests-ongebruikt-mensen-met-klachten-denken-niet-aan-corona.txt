Maanden is er gewerkt om voldoende tests voor iedereen met corona-achtige klachten te regelen, maar zijn het er uiteindelijk niet te veel? Uit cijfers van de GGD en het RIVM blijkt dat twee derde van de beschikbare testcapaciteit nu niet wordt gebruikt.
Volgens koepelorganisatie GGD GHOR Nederland zijn er sinds 1 juni 88.000 tests uitgevoerd. Het RIVM telt er de tests in ziekenhuizen bij op en komt dan op 93.000. De afgelopen dagen worden er dagelijks gemiddeld 10.000 coronatests afgenomen. Het aantal blijft ver achter bij de capaciteit: die is drie keer hoger.
Een mogelijke verklaring voor het lagere aantal tests komt van de Corona-Gedragsunit van het RIVM. De onderzoekers vroegen mensen met verkoudheidsklachten (die kunnen wijzen op een coronabesmetting) of ze zich lieten testen. Een kwart van de mensen zei zich wel te laten testen, maar meer dan de helft doet het niet.
Veel ondervraagden zeggen dat ze hun klachten niet in verband brengen met het coronavirus.
Bijna iedereen in het gedragsonderzoek zegt bereid te zijn om twee weken in thuisisolatie te gaan als ze besmet blijken te zijn. Als een huisgenoot positief blijkt, is 84 procent bereid om thuis te blijven. Het onderzoek is uitgevoerd onder 64.000 mensen, in de week van 27 mei tot 1 juni.
Het maximale aantal tests is door het ministerie van Volksgezondheid vastgesteld op 30.000 per dag. Dat aantal is gebaseerd op een berekening van het RIVM over het aantal mensen met verkoudheidsklachten dat er in de zomermaanden dagelijks bij komt.
Desgevraagd zegt het RIVM dat het aantal een schatting betreft die niet de 1,5 meter afstand meeneemt die mensen moeten aanhouden. Daardoor raken er mogelijk minder mensen besmet.
Van de totale testcapaciteit komt het grootste deel (24.000) voor rekening van de GGD'en. Die hebben in korte tijd door het hele land testlocaties ingericht, een landelijk afsprakennummer ingesteld en voeren bij iedere positieve testuitslag bron- en contactonderzoek uit.
Een woordvoerder van de GGD zegt niet te verwachten dat de volledige testcapaciteit ooit zal worden benut. "Het is en blijft van belang dat zoveel mogelijk mensen met klachten zich laten testen. We proberen daarvoor zoveel mogelijk drempels weg te nemen. We blijven de klachten waar het om gaat duidelijk communiceren." Het gaat dan om verkoudheidsklachten, hoesten, benauwdheid, verhoging of koorts, of plotseling verlies van reuk of smaak.
Het afsprakennummer (0800-1202) lag de eerste dagen geregeld plat door het hoge aantal telefoontjes. Inmiddels loopt het aantal bellers terug. Gemiddeld zijn er in de afgelopen vier dagen 18.000 telefoontjes per dag gepleegd. Een deel van die bellers had vragen over het coronavirus en is doorverwezen naar een ander informatienummer. Ook belde een deel van de mensen over een uitslag die op zich liet wachten.