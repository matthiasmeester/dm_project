Een 27-jarige man uit Oosterhout is woensdag gearresteerd bij een controle op de A4 bij Delft. Hij had voor 124.000 euro aan bankbiljetten in een verborgen ruimte in zijn auto.
De man kwam voor in de politiesystemen en werd daarom naar de kant gehaald. De politie kamde de auto uit en vond het geld. Bij een doorzoeking van de woning van de verdachte vonden rechercheurs nog eens 4000 euro.
De politie deed op drie snelwegen controles op witwassen. In de auto van een 20-jarige Rotterdammer troffen agenten 90.000 euro cash aan. In totaal is tijdens de controle bijna 240.000 euro in beslag genomen, meldt Omroep Brabant.
Afgelopen zaterdag werd ook al een grote buit aan bankbiljetten in een auto aangetroffen. Bij de aanhouding van vier mannen uit Utrecht die worden verdacht van witwassen, bleken in hun auto 145.000 euro aan cash en horloges met een waarde van 70.000 euro te liggen.