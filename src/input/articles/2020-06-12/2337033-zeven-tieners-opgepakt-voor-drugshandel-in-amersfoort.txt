De politie heeft zeven tieners uit Amersfoort aangehouden omdat ze worden verdacht van drugshandel. De hoofdverdachte is een 18-jarige jongen uit de wijk Nieuwland.
Hij zou minderjarige jongens hebben ingeschakeld bij het dealen van drugs. De politie kwam de bende op het spoor na anonieme tips, meldingen uit de buurt en signalen van wijkagenten.
De aanhoudingen begonnen toen twee jongens van 16 en 17 jaar werden betrapt op dealen op Amersfoort Centraal, schrijft RTV Utrecht. Kort daarna werden bij de hoofdverdachte thuis in Nieuwland vijf anderen aangehouden. Zij zijn allemaal 18 jaar oud.
In het huis werden drugs gevonden. Daarnaast zijn twee auto's en dure merkkleding in beslag genomen. Het is niet bekend om wat voor drugs het gaat.
De politie denkt dat de bende uit nog meer mensen bestaat. Meer aanhoudingen worden niet uitgesloten.