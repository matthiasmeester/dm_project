Techgigant Sony heeft zijn nieuwe generatie spelcomputer gepresenteerd, de Playstation 5. In een livestream die op YouTube werd uitgezonden, is het design onthuld en zijn voorproefjes van een aantal spellen getoond.
Een prijs ontbreekt nog, die volgt waarschijnlijk in augustus. De Playstation 5 komt tijdens de feestdagen eind dit jaar op de markt, net als de Xbox Series X van concurrent Microsoft.
Opmerkelijk is dat er direct twee varianten van de gameconsole uitkomen: één waar nog fysiek spellen via schijfjes op gespeeld kunnen worden en één zonder die optie. In dat laatste geval kunnen spellen alleen gedownload worden op de harde schijf.
Naar verwachting zal dat ook tot een prijsverschil leiden. Marktkenners speculeren al maanden dat de Playstation 5 tussen de 400 en 550 euro gaat kosten. De Playstation 4 kostte 400 euro toen deze in 2013 op de markt werd gezet.
In de presentatie werd onder meer een vervolg op de populaire Spider-Man-game onthuld. Het nieuwe deel komt eind dit jaar nog uit. Verder werd er een geüpdatete versie van Grand Theft Auto V getoond, een game die al in 2013 uitkwam. Er komt ook een nieuw deel van Horizon: Zero Dawn, van het Nederlandse Guerrilla Games. Dat spel is de grootste Nederlandse mediaproductie ooit.
Bekijk hier een voorproefje van die game:
Sony domineert al sinds het uitbrengen van de Playstation 4 de gamemarkt. Sinds eind 2013 zijn er meer dan 110 miljoen exemplaren verkocht, veel meer dan Microsoft heeft verkocht. Met de nieuwe generatie spelcomputers lukt het om grotere en gedetailleerde omgevingen te maken in games. Ook zijn de spellen grafisch realistischer en hebben ze kortere laadtijden.
De presentatie stond eigenlijk eerder gepland, maar vanwege het coronavirus en de Black Lives Matter-protesten liep die vertraging op. Sony en Microsoft zeggen dat de lanceringen van hun spelcomputers geen vertraging zullen oplopen door het virus.