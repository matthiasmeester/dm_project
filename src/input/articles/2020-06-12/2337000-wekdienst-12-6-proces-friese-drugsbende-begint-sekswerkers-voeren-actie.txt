Goedemorgen! In de rechtbank in Leeuwarden gaat het strafproces over een omvangrijke internationale drugshandel van start. En sekswerkers voeren actie omdat ze zo snel mogelijk weer aan de slag willen.
Vandaag schijnt op veel plaatsen de zon. Tot de avond is het op de meeste plaatsen droog, later valt in Zeeland een regen- of onweersbui. De temperatuur loopt op naar 25 tot 28 graden en er waait een matige oostenwind. Ook zaterdag is het zomers warm met lokaal kans op buien, daarna wordt het een paar graden koeler.
Ga je vandaag de weg op? Hier vind je het overzicht van files en werkzaamheden. Check hier de dienstregeling voor het spoor.
De Surinaamse president Bouterse heeft voor het eerst gereageerd op de verkiezingsuitslag en de onrust die daarna ontstond. 
"We hebben gezien dat er boze tongen constant bezig zijn om roet in het eten te gooien en verwarring te scheppen. We hebben verkiezingen gehad en het volk heeft gesproken, zei Bouterse. "Ik heb opgeroepen om te erkennen wat ons volk wil. Wanneer het volk gesproken heeft dan moeten wij ons hoofd buigen".
Hij vertelde dat hij urenlang heeft gesproken met Chan Santokhi, wiens partij de verkiezingen won met 20 van de 51 parlementszetels. Daarin sprak hij niet over samenwerking, maar over "een soepele afhandeling van zaken en het geven van ondersteuning aan de regering, zodat die zonder ruis en turbulentie zijn werk kan doen".
De Playstation 5 komt pas rond de feestdagen aan het einde van dit jaar in de verkoop, maar techgigant Sony heeft alvast een tipje van de sluier gelicht. In een livestream op YouTube werd het design onthuld en voorproefjes van spellen getoond, zoals de populaire Spider-Man-game en een geüpdate versie van Grand Theft Auto V.
Opmerkelijk is dat er tegelijkertijd twee varianten van de gameconsole uitkomen: één waar spellen via schijfjes op gespeeld kunnen worden en één waarop spellen alleen gedownload kunnen worden op de harde schijf.
Sony domineert de gamemarkt met meer dan 110 miljoen verkochte Playstations sinds 2013. Concurrent Microsoft brengt rond de kerst de Xbox Series X op de markt.
Er komt ook een nieuw deel van Horizon: Zero Dawn, van het Nederlandse Guerrilla Games.
Dat spel is de grootste Nederlandse mediaproductie ooit:
Fijne dag! 