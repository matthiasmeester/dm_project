Het warmere weer van vandaag is precies waar ondernemers in de horeca op hopen. Was het tijdens de sluiting van restaurants vanwege corona tijdenlang ideaal terrasweer, sinds de horeca vorige week weer open mocht, heeft het meerdere dagen geregend.
"Buienradar check ik non-stop. Sterker nog, ik heb meerdere weerapps," zegt Herman Hell, horecaman in Rotterdam. De buien van de afgelopen week zijn exemplarisch voor de situatie in zijn sector. "Mijn horecahart is blij, maar als ondernemer ben ik dat niet. Het is nu een dure hobby."
Hell runt vijf pizzarestaurants en zeven stadscafés, onder meer op de bekende Rotterdamse uitgaansplek Witte de Withstraat. "Ik hoor van collega ondernemers dat ze na een week alweer zijn gesloten, omdat er elke dag geld bij moet."
Directeur van Koninklijke Horeca Nederland Dirk Beljaarts hoort dit vaker van leden. Hij wil dat de afstandsregels voor terrassen en de verplichting om te zitten per direct van tafel gaan. Maar in gesprek met minister Grapperhaus ving hij eerder deze week bot: er komen geen verdere versoepelingen.
"Toen het weer omsloeg, sloeg ook het sentiment van horecaondernemers om. De zorgen namen toe. Veel van onze leden komen tot de conclusie dat, zeker zonder terras en mooi weer, open zijn geen haalbare kaart is", aldus Beljaarts.
Volgens hem krijgt het overgrote deel van de horecaondernemers hun bedrijf nu niet winstgevend. "Open maak je meer verlies dan dicht, in veel gevallen. Daar komen we als sector achter sinds we weer open zijn."
Er zijn ook horeca-ondernemers die de deuren dichtdoen omdat ze de anderhalve meter niet kunnen waarborgen, onder wie Arjan Bouter van Café Bar 't Lempke in Eindhoven:
Het gebrek aan perspectief maakt ondernemers radeloos, zegt Beljaarts. "Ik ken een ondernemer uit Goes, die uit angst voor boetes niet open is gegaan. Je draait verlies als je opengaat, laat staan dat je die boete kunt betalen. Soms bellen leden me en zeggen 'ik ga nu mijn laatste restje spaargeld in mijn bedrijf stoppen, maar wanneer komen er versoepelingen?' We moeten een road-map opstellen, maar daarin botsen we dus met het kabinet."
Ook het draagvlak onder gasten neemt af, zegt Beljaarts. De coronamaatregelen dragen bij aan een gevoel van schijnveiligheid: "Gasten willen eigen verantwoordelijkheid en met een paar man op het terras zitten. Zeker omdat onderzoek uitwijst dat de kans op verspreiding van corona in de buitenlucht klein is. Dat maakt dit een gevaarlijke cocktail."
Ook horecaondernemer Herman Hell pleit voor verdere versoepelingen. "We moeten stoppen met de anderhalve meter, zowel op terrassen als binnen. Stop met die onzin, het medicijn is erger dan de kwaal."
Het zit hem bovendien nog altijd niet lekker dat de overheid verbood om al voor het Pinksterweekend open te gaan. "Dan hoor je 'die paar dagen maken het verschil niet'. Nou echt wel. Het waren drie dagen met volle bak zon." De deuren weer sluiten is voor hem geen optie. "Ik vind dat mijn zaken ook een maatschappelijke functie hebben. Je bent gastheer van een stad."
Het rekenmodel om winst te maken in de horeca, gaat uit van het aantal mensen per vierkante meter. Of je nu een restaurant, terras of een feestcafé bent: met 3 man per 10 vierkante meter is dit niet rendabel, weet Hell. "Er is onderzocht: 85 procent van de horeca kan in theorie niet rendabel worden in een anderhalvemetersamenleving. Laat staan in de praktijk bij slecht weer."
Volgens de horecaman zijn de coronamaatregelen "een politieke oplossing". "In de supermarkt is nu nog het enige verschil dat je karretje wordt aangegeven. In mijn restaurants kun je met 30 man tikkertje spelen en elkaar nog niet tegenkomen. Ik snap dat gasten moeten reserveren en dat we moeten vragen: 'Heeft u klachten?' Maar in geen enkele van mijn twaalf zaken is er iemand geweest die hierop 'ja' antwoordde en weer naar huis ging."
Aan het overheidsinfuus wil Koninklijke Horeca Nederland (KHN) niet. Directeur Beljaarts: "De steunmaatregelen richten zich nu op de loonkosten en vaste lasten. Maar dat is by far niet genoeg. Ondernemers teren in. We willen perspectief en versoepelingen, niet aan het infuus."
KHN benadrukt dat een deel van de horeca, waaronder feestcafés en discotheken, sowieso niet geopend is. En dat veel restaurants en cafés niet over een terras beschikken en zijn aangewezen op binnen. "Behalve dat er te weinig ruimte is om winst te maken, is het ook niet gezellig. Het haalt de sfeer compleet weg. De sjeu is er nu wel af."