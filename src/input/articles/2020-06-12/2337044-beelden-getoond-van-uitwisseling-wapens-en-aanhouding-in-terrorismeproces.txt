In de extra beveiligde rechtbank in Rotterdam zijn beelden getoond van de zes terreurverdachten die in september 2018 werden opgepakt in Arnhem en Weert. Te zien is dat de mannen in een vakantiehuisje zitten: dat is het huisje op het vakantiepark in Weert, waar uiteindelijk vier van de verdachten zijn opgepakt.
De mannen in de video zitten rond twee tafels met daarop handwapens en geweren, en overleggen met elkaar. Daarbij pakken ze geregeld pistolen en automatische wapens op en richten ze ermee. Te horen is dat herhaaldelijk trekkers worden overgehaald. Ook is te zien dat één van de verdachten een vest met snoeren wordt omgehangen. Aan het einde is te zien dat de mannen wapens in hun broek en tas stoppen.
Hier zie je het: 
Daarna zijn beelden getoond van de aanhouding van de verdachten, deels gefilmd in de gehuurde witte bus waar een deel van de groep in zat. Te zien is dat de bus wordt klemgereden en agenten de bus bestormen. De verdachten trekken daarop hun wapens en richten die op het portier, dat open staat. Daarop worden ze overmeesterd door het politieteam.
Vandaag is de tweede zittingsdag van het proces tegen de groep. De verdachten staan terecht voor het voorbereiden van een jihadistische aanslag en het vormen van een terroristische organisatie. Eerder stelde het Openbaar Ministerie al dat met de aanhouding van de groep "een grote aanslag in Nederland" is voorkomen. Daarbij zouden ze gebruik hebben willen maken van kalasjnikovs en bomvesten.
De rechter las voor uit verklaringen van een politie-infiltrant, die zou hebben gehoord van hoofdverdachte Hardi N. dat de Gay Pride 2018 een doelwit was en dat er plannen waren om een legerbasis aan te vallen en joggende militairen neer te schieten. Ook hebben ze het gehad over een aanslag op een nachtclub. De wapens waarmee ze de aanslag wilden plegen, kregen ze in september.
Inlichtingendiensten waren in wat werd gezien als een terreurcel geïnfiltreerd, en kregen zo inzage in de voorbereidingen van de groep. Vier verdachten werden aangehouden bij het huisje in Weert, dat was volgehangen met camera's en afluisterapparatuur. De verdachten houden zelf vol dat ze geen plannen hadden voor een aanslag en dat er sprake was van uitlokking door de infiltranten.
Het bewijs voor de uitlokking staat volgens de verdediging op een telefoon van de 36-jarige Hardi N., maar die zou zijn kwijtgeraakt. Gisteren zeiden de advocaten al dat het daardoor onmogelijk is om verdediging te voeren. N. zegt bereid te zijn om vragen te beantwoorden over de verdenkingen tegen hem, maar beroept zich op zijn zwijgrecht totdat de infiltranten zijn verhoord.
Voordat hij aangaf te zwijgen, erkende hij wel dat hij radicale denkbeelden heeft. Hij ontkent lidmaatschap van een terroristische organisatie. "Ik heb nooit een aanslag willen plegen", herhaalde N.. Naar eigen zeggen ging hij mee naar het vakantiepark in Weert om een wapen te bemachtigen om zichzelf en zijn gezin te beschermen.
N.'s zwijgen staat in schril contrast met de verklaringen van zijn medeverdachten. Een andere verdachte, Wail el A., zei dat hij naar gebied van terreurbeweging IS wilde vertrekken. Ook hij ontkent het lidmaatschap van een terroristische organisatie en het plannen van een aanslag. El A. stelt dat hij op zoek was naar mensen die hij kon vertrouwen, ter oriëntatie op zijn uitreisplannen.
De 22-jarige wordt ook verdacht van poging tot moord, omdat hij voor zijn arrestatie een onklaar gemaakt wapen richtte op een politieagent. Dat deed hij naar eigen zeggen in een schrikreactie. "Het was me niet duidelijk waarin ik me bevond. Het was voor mij een schrikmoment. Ik wist niet beter."
Ook de 23-jarige Morat M. is uitgebreider in zijn verklaring. Hij stelt aanwezig te zijn geweest bij een bijeenkomst waarin Hardi N. zei dat hij "op wapens geilt". Zelf was hij niet van plan een aanslag te plegen, zegt ook hij. Wel dacht hij erover om uit te reizen, maar naar eigen zeggen had hij daar niet de juiste connecties voor.