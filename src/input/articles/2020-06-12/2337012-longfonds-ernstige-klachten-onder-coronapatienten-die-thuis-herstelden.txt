Veel coronapatiënten hebben maanden na hun genezing nog steeds ernstige gezondheidsklachten. Dat blijkt uit een peiling van het Longfonds en kenniscentrum CIRO onder 1622 mensen met dat soort klachten. Ruim 90 procent van de ondervraagden zegt problemen te hebben met simpele dagelijkse activiteiten.
Van de ondervraagden is 91 procent niet in het ziekenhuis behandeld en bij 43 procent is geen diagnose gesteld door een arts. De gemiddelde leeftijd van de respondenten is 53 jaar. 85 procent zegt dat hij of zij voor de infectie een goede gezondheid had. Nu is dat nog maar 6 procent. Bijna de helft zegt niet meer te kunnen sporten en meer dan 60 procent heeft problemen met lopen.
Eerder was al duidelijk dat mensen die met een covid-19-infectie thuiszitten soms weken tot maanden ziek blijven en lang last houden van klachten. Een deel van deze patiënten heeft elkaar gevonden op coronalongplein.nl en de Facebook-groep 'Corona ervaringen en langdurige klachten'. De enquête waarmee de klachten nu voor het eerst in kaart zijn gebracht, komt voort uit coronalongplein.nl.
Dit zijn de tien meest voorkomende klachten onder de deelnemers aan de enquête:
Het Longfonds is geschrokken van de resultaten, zegt directeur Michael Rutgers in het NOS Radio 1 Journaal. "Het duurt heel lang voordat mensen weer de oude worden, als ze al de oude worden. Die corona is niet over na twee weken. Ja, de corona-infectie wel, maar de naweeën en de gevolgen blijven aanzienlijk."
Rutgers is in gesprek met de minister over de ontwikkeling van passende zorg voor de groep die langdurig klachten houdt. "Het is allemaal nieuw, dus we weten ook niet wat precies voor deze mensen gedaan moet worden. Dat moeten we uitzoeken en ervoor zorgen dat er geen ratjetoe aan richtlijnen en protocollen ontstaat. Deze groep verdient aandacht en ondersteuning."
Volgens het Longfonds lag de focus lang vooral op mensen die in het ziekenhuis of op de intensive care lagen, maar is het nu ook van belang om te kijken naar de thuiszittende patiënten.