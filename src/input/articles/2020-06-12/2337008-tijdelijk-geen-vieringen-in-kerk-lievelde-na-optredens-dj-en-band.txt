Er zijn tijdelijk geen vieringen in de Christus Koningkerk in Lievelde. Ook zijn de hosties uit de kerk gehaald. De pastoor van de St Paulusparochie heeft daartoe besloten, omdat hij vindt dat de kerk in de Achterhoek is ontheiligd door optredens van een band en een dj.
Het optreden was een initiatief van het lokale kermiscomit√©, dat een alternatief wilde bieden voor de afgelaste kermis. Artiesten speelden zaterdag op drie verschillende locaties in Lievelde, waarvan de kerk er een was. De optredens waren te volgen via een livestream.
In de kerk traden een dj en een band op. Vooraf was toestemming gevraagd bij de locatieraad. Die stemde in met het verzoek. "Het was een prachtige avond, we hebben geen negatieve klank gehoord", zegt voorzitter Agnes Onstenk van de Locatieraad Christus Koning Geloofsgemeenschap Lievelde tegen Omroep Gelderland.
Maar de pastoor was het daar niet mee eens en heeft de kerk tijdelijk gesloten. Ook heeft hij alle hosties weggehaald, omdat die ontheiligd zouden zijn door het optreden. Daarnaast meldde de pastoor het voorval bij kardinaal Eijk in Utrecht.
De pastoor wilde niet reageren tegen Omroep Gelderland en verwees naar het bisdom. Volgens een woordvoerder kan er niet zomaar meer een dienst worden gehouden in de kerk. "Er zal eerst een boeteritus gehouden moeten worden. Die is nodig om de kerk weer geschikt te maken voor de liturgie."
De locatieraad had de optredens niet gemeld bij de pastoor. "Dat doen we ook niet bij een concert van de harmonie in de kerk", zegt Onstenk. De raad is erg aangedaan door de kwestie. "We hopen op een goede oplossing."
Volgens een woordvoerder van het bisdom had de pastoor nooit toestemming gegeven voor de optredens als het hem was gevraagd. "Een rooms-katholiek kerkgebouw is een heilige ruimte. De kerk is echt geen plek voor zulke optredens."
De locatieraad benadrukt dat alles volgens de regels is gegaan, "Het was hippe muziek, maar we wilden geen metal of hardcore. Ons doel was wat te betekenen voor de mensen, we vonden het een mooi gebeuren voor ons dorp."