Op 1 september staan weer enkele versoepelingen van de coronamaatregelen op de agenda. Onder meer casino's mogen dan weer open, en sekswerkers mogen weer aan het werk. Maar die laatste groep vindt dat veel te laat. Wat hen betreft gaan ze maandag alweer aan de slag. Om dat veilig te kunnen doen, presenteerde SekswerkExpertise, een kennisnetwerk dat zich inzet voor een betere positie van sekswerkers, vandaag een protocol voor individuele prostituees en seksbedrijven.
Een greep uit de regels voor veilige 'coronaseks': check vooraf met een vragenlijst of je klant gezond is, zorg voor voldoende niet-medische mondkapjes en vervang het beddengoed na iedere klant. Ook moeten sekswerkers de "vochtige ademzone" van klanten vermijden, staat in het protocol.
De regels zijn gebaseerd op de protocollen die gelden voor andere contactberoepen, zoals kappers, schoonheidsspecialisten en masseurs. Die mochten op 1 juni wel weer aan de slag. Oneerlijk, vindt de seksbranche. "Mensen denken dat sekswerk anders is, maar waarom dan?" vraagt activist Yvette Luhrs zich af, zelf ook sekswerker via de webcam en als maker van porno.
Misschien omdat het fysieke contact met een sekswerker intiemer is dan met bijvoorbeeld de kapper? Die vergelijking gaat niet helemaal op, vindt Luhrs. "Sekswerkers zijn bij uitstek creatief in het spelen met afstand en nabijheid. Dat verandert niet."
Ze benadrukt dat sekswerkers zich altijd al hebben beschermd tegen virussen en bacteriën. "Corona is wat dat betreft een van de vele. Sekswerkers zijn eraan gewend om het met klanten over dat soort dingen te hebben. Voor kappers is dat misschien zelfs juist lastiger."
Sekswerker Moira Mona vindt dat in de seksbranche "de originele hygiënehipsters" te vinden zijn. "Wij zaten altijd al aan de handgel en latex handschoenen. En we houden ons al tijden aan een speciaal protocol, waarin bijvoorbeeld staat op hoeveel graden we handdoeken moeten wassen en welke middelen we moeten gebruiken om spullen te ontsmetten."
En dat lichamelijke contact dan? Hoe kun je als sekswerker de "vochtige ademzone" van je klant vermijden, zoals het nieuwe protocol voorschrijft? Dat is niet moeilijk, vindt Mona. "Het is echt niet zo dat we continu met jan en alleman lichaamsvloeistoffen aan het uitwisselen zijn. We gebruiken altijd condooms, zoenen nauwelijks en er zijn heel veel standjes te bedenken waarbij je niet in andermans ademruimte zit."
De belangrijkste verandering ten opzichte van voorheen wordt dat sekswerkers nog strenger moeten controleren of klanten klachten hebben, zegt Mona. "En misschien seks in de missionarisstand. Dat kan gewoon even niet. Dus liefhebbers van missionarisseks hebben even pech."
Sommige sekswerkers zijn de afgelopen weken overigens gewoon doorgegaan met hun werk, omdat ze anders in financiële problemen zouden komen. Niet iedereen kan aanspraak maken op de coronanoodpakketten van de overheid: sommige sekswerkers vallen onder een speciale regeling, de opting-in. Daarmee zitten ze een beetje tussen zelfstandig ondernemerschap en loondienst in.
Naar schatting vallen daardoor enkele duizenden sekswerkers buiten de boot waar het gaat om financiële compensatie. De ChristenUnie vroeg daar begin april al aandacht voor. Ook PvdA en D66 stelden vragen over de steunmaatregelen voor sekswerkers.
Het antwoord van minister Koolmees van Sociale Zaken kwam eergisteren. Volgens hem kan er in het geval van een opting-in-regeling inderdaad geen aanspraak worden gemaakt "op de financiële regelingen in het kader van de coronacrisis of de WW". Wel kunnen sekswerkers een beroep doen op de algemene bijstand, schrijft hij, mits ze aan de voorwaarden voldoen.
In antwoord op de vraag waarom sekswerkers pas op 1 september weer aan het werk mogen, antwoordt Koolmees dat de voornaamste reden is dat niet alles tegelijk open kan. Of, zoals premier Rutte het in een Tweede Kamerdebat op 4 juni verwoordde: "Het is ook een beetje arbitrair wat er precies op 1 juli en op 1 september zit. Dat zeg ik ook eerlijk."
Minister Koolmees zegt in zijn brief geen mogelijkheden te zien om het uitoefenen van sekswerk eerder dan 1 september mogelijk te maken.