De Amerikaanse president Trump wil dat de politie bij aanhoudingen geen nekklem meer toepast, behalve wanneer een agent in gevaar is. Het is een van de maatregelen die hij heeft gepresenteerd om de werkwijze van de politie aan te passen.
Er komt ook een database waarin agenten komen te staan die excessief geweld hebben gebruikt en er moeten betere trainingen worden ontwikkeld voor agenten. "Criminaliteit terugdringen en hogere eisen stellen aan de politie zijn geen tegengestelde doelen", zei hij voordat hij in de tuin van het Witte Huis het decreet ondertekende, omringd door politiemensen.
Met de hervormingsplannen reageert hij op de Black Lives Matter-protesten die uitbraken na de dood van George Floyd. De Afro-Amerikaan kwam in Minneapolis om het leven nadat een witte agent bijna negen minuten lang zijn nek afklemde met zijn knie.
Floyd riep herhaaldelijk dat hij geen lucht kreeg. Zijn dood ontketende massale demonstraties, ook buiten de VS, en zette de raciale verhoudingen in het land opnieuw op scherp. Tijdens de protesten de afgelopen weken riep Trump herhaaldelijk op tot orde en rust en maande hij de autoriteiten om harder in te grijpen. Dat kwam hem op veel kritiek te staan.
Leden van de Democratische Partij vinden dat Trump met dit pakket aan maatregelen niet ver genoeg gaat. "Het is veel te weinig om de epidemie van racistisch onrecht en politiegeweld waar honderden zwarte Amerikanen onder lijden, tegen te gaan", zei de Democratische voorzitter van het Huis van Afgevaardigden, Nancy Pelosi.
Sommige van Trumps adviseurs maken zich openlijk zorgen dat zijn aanpak van de anti-racismeprotesten en van de coronapandemie zijn kansen om begin november te worden herkozen schade hebben toegebracht.