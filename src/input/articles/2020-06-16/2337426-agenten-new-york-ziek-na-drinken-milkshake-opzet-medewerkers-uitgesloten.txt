In New York zijn drie politieagenten ziek geworden na het drinken van milkshakes waar mogelijk bleekmiddel in zat. De politiebond sprak het vermoeden uit dat er opzet in het spel was, maar volgens de politie lijkt dat niet het geval.
De agenten kochten de drankjes maandagavond bij de keten Shake Shack in Manhattan, waar ze wat wilden eten. Ze moesten naar het ziekenhuis, maar konden al snel weer naar huis.
Een politiechef heeft na onderzoek verklaard dat de medewerkers van Shake Shack zich niet schuldig hebben gemaakt aan een misdrijf. Volgens CNN is er in een van de machines per ongeluk schoonmaakmiddel achtergebleven na het reinigen.
Een politiebond uit zich via Twitter geschokt en stelt dat agenten blijkbaar niet eens meer zonder gevaar een maaltijd kunnen gebruiken. De bond adviseert agenten om hun eten en drinken nauwkeurig te inspecteren voordat ze eraan beginnen.
Shake Shack zegt geschokt te zijn door het incident en werkt met de politie samen om erachter te komen wat er precies is misgegaan.