Noord-Korea heeft een ontmoetingsplek voor overleg met Zuid-Korea opgeblazen. Die plek, een kantoor, stond in de grensstad Kaesong in de gedemilitariseerde zone aan de grens met Zuid-Korea.
Het opblazen volgt op een uitspraak van Kim Yo-jong, de zus van de Noord-Koreaanse leider Kim Jong-un, afgelopen zaterdag. Ze zei dat het hoog tijd werd om het contact met de Zuid-Koreaanse autoriteiten te verbreken. Ook zei ze dat ze het leger opdracht had gegeven om in actie te komen.
Het Noord-Koreaanse leger liet vanmorgen weten dat het op het punt stond om de gedemilitariseerde zone binnen te trekken.
Op beelden van de Zuid-Koreaanse televisie zijn rookwolken te zien aan de Noord-Koreaanse kant van de grens:
"Het opblazen van het communicatiekantoor is de eerste actie na de uitspraak van Kim Yo-jong", zei correspondent Sjoerd den Daas in het NOS Radio 1 Journaal.
"Als je aan verdere stappen denkt, gaat het ook over Kaesong. Daar bevindt zich een industriële zone waarin grote Zuid-Koreaanse bedrijven in rustiger tijden hebben geïnvesteerd. Het Noord-Koreaanse leger had zich daar teruggetrokken. Je kunt je voorstellen met de oorlogstaal uit Pyongyang dat men nu echt wel gaat overwegen daar weer soldaten neer te zetten."
Vorige week verbrak Noord-Korea alle communicatielijnen met Zuid-Korea en werden alle samenwerkingsprojecten stopgezet. De reden daarvoor was dat Zuid-Korea niet optrad tegen overgelopen Noord-Koreanen die ballonnen met propaganda over de grens stuurden.
"Minder vriendelijke teksten over Kim Jong-un of over de communistische partij, maar ook ballonnen met dollarbiljetten, usb-sticks met Zuid-Koreaans nieuws en Zuid-Koreaanse series", zei Den Daas. "Dat is waar Noord-Korea de laatste tijd ontzettend kwaad over is."
Noord-Koreaanse media schrijven dat het kantoor met een "geweldige" klap is vernietigd, in overeenstemming met de wens van de "woedende bevolking om het tuig en zij die het tuig onderdak bieden" te straffen voor hun misdaden.
Het loslaten van ballonnen met propagandamateriaal voor Noord-Korea gebeurt al jaren. Dat Noord-Korea daar juist nu zo kwaad over wordt, is vermoedelijk een schreeuw om aandacht, denkt Den Daas.
"De Kims kampen met de coronacrisis, met een voedseltekort dat vermoedelijk verergerd is, omdat de grens met China nog meer op slot is gegaan. En de Kims merken ook dat er ondanks alle toenadering tot Zuid-Korea en de VS er in de afgelopen jaren niet zo veel veranderd is.
Vorig jaar gingen de Amerikaanse president Trump en de Noord-Koreaanse leider Kim na een top in Hanoi zonder akkoord uit elkaar. Noord-Korea had gehoopt dat de ontmoeting tot verlichting of opheffing van de sancties zou leiden. Door het conflict over de ballonnen te laten escaleren, hoopt het land zijn onderhandelingspositie te versterken, denkt Den Daas.
In Zuid-Korea wordt geen risico genomen. Het Zuid-Koreaanse leger is staat van opperste paraatheid gebracht.
De gedemilitariseerde zone tussen de beide Korea's kwam in de jaren 50 tot stand, na een bloedige oorlog tussen het communistische Noord-Korea en het door het Westen gesteunde Zuid-Korea.