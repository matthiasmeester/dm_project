Het Openbaar Ministerie eist tegen de verdachten van de aanslag op het Telegraafgebouw, twee jaar geleden, celstraffen van 3,5 tot 12 jaar. De twee hoofdverdachten speelden volgens justitie ook een belangrijke rol in een criminele organisatie die zich richtte op de diefstal van snelle auto's waarmee zware misdrijven gepleegd kunnen worden.
Het gaat om een groep van elf verdachten die volgens het OM betrokken waren bij de nachtelijke aanslag op 26 juni 2018. Een bestelwagen ramde toen de glazen pui van het Telegraafgebouw aan de Basisweg in Amsterdam.
De bestuurder stapte uit en stak de auto, gevuld met jerrycans benzine, in brand. De ontploffing veroorzaakte grote schade aan het pand, niemand raakte gewond.
Bekijk hier de beelden van de aanslag:
De aanslag zou te maken hebben gehad met publicaties in De Telegraaf over georganiseerde misdaad, al erkent justitie dat daarover geen duidelijkheid is gekomen. De verdachten hebben in het proces veelal ontkend of weigerden opening van zaken te geven.
Het was een "klap in het gezicht van de vrije pers" en "een aanval op de persvrijheid in onze rechtsstaat", stelde de officier van justitie. "Het was intimideren, gewoonweg de mond snoeren."
Politie en justitie vermoeden dat Ridouan Taghi, de hoofdverdachte in een reeks liquidatiezaken, achter de aanslag zit.
Er zijn deze week en volgende week zes dagen ingeruimd voor de zaak. Eind september wordt de uitspraak verwacht.