De Verenigde Staten gaan het aantal in Duitsland gestationeerde militairen flink terugbrengen. President Trump heeft bevestigd dat hij de Amerikaanse troepenmacht wil beperken tot 25.000 militairen. Dat werd al gemeld door The Wall Street Journal op basis van bronnen binnen de regering.
Er zijn ongeveer 34.500 Amerikaanse militairen gelegerd in Duitsland, vooral op luchtmachtbasis Ramstein in Rijnland-Palts. Duitsland fungeert als logistieke schakel voor de Amerikaanse defensie richting het Midden-Oosten. Zo werden veel militairen die gewond raakten in Irak of Afghanistan in Duitsland verpleegd.
Trump verplaatst de militairen omdat Duitsland zich niet houdt aan de afspraken die binnen de NAVO gelden over het defensiebudget. Binnen het Atlantisch bondgenootschap is de norm dat lidstaten 2 procent van hun bruto binnenlands product aan defensie besteden. Het stoort president Trump dat veel landen zich daar niet aan houden en daar hamert hij al jaren op.
"Als ze niet betalen, verplaatsen we de militairen", zei hij tegen journalisten:
Het Amerikaanse besluit is niet overlegd met andere NAVO-lidstaten of Duitsland zelf. Sommige Republikeinen in het Amerikaanse Congres hebben kritiek op het besluit en noemen het een gunst aan Rusland.