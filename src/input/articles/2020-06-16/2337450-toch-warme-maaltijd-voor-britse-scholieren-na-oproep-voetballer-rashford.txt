De oproep van Manchester United-speler Marcus Rashford om arme scholieren ook in de zomervakantie te voorzien van gratis maaltijden, heeft succes gehad. De Britse regering is door de campagne van gedachten veranderd en heeft gezegd het programma, dat binnenkort zou worden stopgezet, te verlengen.
De 22-jarige Rashford schreef maandag een open brief aan alle parlementsleden waarin hij opriep tot voortzetting van de regeling, die in het leven was geroepen toen de scholen dichtgingen in verband met de coronacrisis. De Engelse international verwees daarin naar zijn eigen jeugd, waarbij zijn alleenstaande moeder het minimumloon verdiende en vijf kinderen moest voeden.
Bekijk de oproep die Marcus Rashford maandag deed.
De campagne van Rashford kreeg veel bijval en dinsdag bond ook Downing Street in. De Britse regering liet weten de bijdrage van Rashford aan het debat over armoede te verwelkomen en besloot ook tijdens de zes weken durende zomervakantie kinderen van arme gezinnen van etensbonnen te voorzien.
De Manchester United-aanvaller reageerde opgetogen op het besluit: "Ik weet niet wat ik moet zeggen. Kijk toch eens wat we kunnen bereiken als we het samen doen. Dit is Engeland in 2020", liet hij via Twitter weten.
Met het 'Covid zomervoedselfonds' is een bedrag gemoeid van 120 miljoen pond, omgerekend zo'n 134 miljoen euro. In Engeland profiteren naar schatting 1,3 miljoen kinderen ervan.