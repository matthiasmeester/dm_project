In de Indiase grensregio Ladakh zijn bij een confrontatie tussen Chinese en Indiase troepen drie Indiase militairen om het leven gekomen. Volgens een Indiase legerofficier zijn er ook aan Chinese kant slachtoffers gevallen. Peking spreekt dat tegen.
China zegt dat Indiase militairen de grens bij de Himalaya overstaken, waarna ze Chinese militairen aanvielen. Volgens het Indiase leger zijn militairen van beide landen in gesprek om de gemoederen te kalmeren.
Er is veel te doen om de regio Kashmir. India beschuldigt China ervan een groot deel van zijn grondgebied te bezetten. De afgelopen jaren kwam het een aantal keren tot confrontaties, maar het is voor het eerst in decennia dat daar ook doden bij vallen.
Ladakh was onderdeel van de deelstaat Jammu en Kashmir tot die in augustus vorig jaar door de Indiase regering werd opgedeeld in twee aparte, door de centrale overheid bestuurde regio's.
Ook tussen Pakistan en India zijn er al jarenlang spanningen over de grensregio Kashmir. Het gebied wordt nu deels beheerd door Pakistan en India, maar ook China heeft een deel in handen.
Volgens correspondent Aletta Andr√© begonnen de spanningen tussen China en India begin mei op te lopen: "Dat heeft mogelijk te maken met de bouw van een nieuwe weg aan Indiase kant, erg dicht bij wat China als zijn eigen gebied claimt. Volgens India zouden er toen veel Chinese troepen aan de grens zijn verschenen die ook op meerdere plekken de grens over gingen."