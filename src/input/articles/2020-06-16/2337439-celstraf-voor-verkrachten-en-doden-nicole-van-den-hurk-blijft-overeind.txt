De veroordeling van de man die de 15-jarige Nicole van den Hurk om het leven bracht, blijft in stand. Dat heeft de Hoge Raad, de hoogste rechter, bepaald. Jos de G. werd in oktober 2018 door het hof veroordeeld tot twaalf jaar cel voor het verkrachten en doden van het meisje.
Dat was toen een fors zwaardere straf dan de rechtbank De G. had opgelegd. Die kwam in 2016 tot vijf jaar cel; de rechtbank achtte niet bewezen dat hij verantwoordelijk was voor de dood van het meisje. Het hof kwam tot het oordeel dat er bij de verkrachting zo veel geweld is toegepast dat het slachtoffer overleed.
Zo motiveerde het hof vorig jaar de straf voor De G.:
De Hoge Raad ziet geen reden om het arrest van het hof te vernietigen. Wel komt De G. een paar maanden eerder vrij, omdat de procedure lang heeft geduurd. Dat was ook het advies in april van de advocaat-generaal.
Nicole van den Hurk verscheen in oktober 1995 in de vroege ochtend niet op haar werk op de broodafdeling van een supermarkt in Eindhoven. Bijna zeven weken later werd haar lichaam, met verwondingen en bedekt met snoeiafval, gevonden in de bossen tussen Lierop en Mierlo. In 2011 is het lichaam opgegraven voor onderzoek. Het Nederlands Forensisch Instituut vond toen pas dna van de vermoedelijke dader. Dat leidde in 2014 tot de arrestatie van Jos de G. uit Helmond.