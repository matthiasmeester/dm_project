Kinderen tot zes jaar hoeven niet langer thuis te blijven als ze verkouden zijn. Het Rijksinstituut voor Volksgezondheid en Milieu (RIVM) heeft het beleid voor kinderdagverblijven en scholen aangepast na overleg met het Outbreak Management Team (OMT). Dat bevestigen bronnen na berichtgeving van RTL Nieuws.
Kinderdagverblijven en scholen mogen baby's, peuters en kleuters die koorts hebben nog wel de toegang weigeren. Die richtlijn geldt ook voor kinderen met een gezinslid dat klachten heeft die aan het coronavirus doen denken.
Voor kinderen tussen nul en vier jaar was het advies al dat ze met een snotneus en zonder koorts gewoon naar hun kinderdagverblijf mochten. Dat geldt nu dus ook voor kinderen tot zes jaar.
Ouderorganisatie BOinK is blij met het nieuws. "Het begon uit de hand te lopen", zegt voorzitter Gjalt Jellesma. "Het ging om grote aantallen kinderen die niet naar de opvang of school mochten."
De belangenorganisatie vond de strijd tussen ouders en opvang of school zorgelijk. "Ook konden veel ouders niet werken doordat hun snotneus-kind niet naar de opvang kon, zzp'ers verloren inkomsten terwijl ze wel die opvang moesten betalen."
In het RIVM-protocol stond dat kinderen met klachten thuis moesten blijven, maar veel jonge kinderen hebben chronische verkoudheidsklachten en snotteren dus vaak. In dat geval zouden ze gewoon naar de opvang moeten kunnen. "Jonge kinderen zijn bijna continu verkouden, die moeten dat ook zijn om weerstand op te bouwen", zegt Jellesma.