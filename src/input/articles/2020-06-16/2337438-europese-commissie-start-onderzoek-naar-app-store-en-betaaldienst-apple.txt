De Europese Commissie begint twee onderzoeken naar Apple. Het ene heeft betrekking op de vraag of het bedrijf via de App Store zijn macht misbruikt. In het andere onderzoek wordt gekeken naar de betaaldienst van het bedrijf, Apple Pay.
De appwinkel is de afgelopen jaren uitgegroeid tot een groot platform en het is daarnaast het enige 'verkoopkanaal' voor app-ontwikkelaars om eigenaren met een Apple-apparaat te bereiken.
Voor Apple is het een belangrijke inkomstenbron geworden. De omzet van de App Store was vorig jaar omgerekend 44 miljard euro, waarvan Apple zelf zo'n 13 miljard euro ontving, berekende zakenzender CNBC.
"Het lijkt erop dat Apple de rol van poortwachter heeft als het aankomt op de distributie van apps en content naar gebruikers", zegt Eurocommissaris Margrethe Vestager in een toelichting. "We moeten zorgen dat Apples regels niet werken tegen de markt waarin Apple direct concurreert met andere appmakers."
De Commissie gaat specifiek kijken naar de zogeheten in-app-aankopen. Aan de App Store is een betaalsysteem gekoppeld; het is de enige manier voor ontwikkelaars om diensten te verkopen binnen hun app.
Als de maker van de app hiervan gebruik wil maken moet die over de betaling 30 procent commissie afdragen aan Apple (bij abonnementen wordt deze commissie vanaf het tweede jaar 15 procent). Dit geldt niet bij de verkoop van fysieke producten of diensten.
Daarnaast gaat de Commissie kijken naar de restricties die Apple ontwikkelaars oplegt om consumenten te informeren over de mogelijkheid om buiten de app om bijvoorbeeld een abonnement af te sluiten.
Deze twee punten waren vorig jaar voor streamingdienst Spotify reden om een klacht in te dienen tegen Apple bij de Europese Commissie, vanwege oneerlijke concurrentie. De Zweedse muziekdienst concurreert namelijk met de muziekdienst van Apple.
Beiden kosten 9,99 euro per maand. Topman Daniel Ek zei dat hij de abonnementsprijs van zijn dienst moet verhogen, als hij gebruik wil maken van het betaalsysteem van de App Store. Dat wil hij niet, omdat Spotify dan minder interessant is voor klanten.
Spotify zegt in een verklaring dat "dit goed nieuws is voor consumenten". De muziekdienst hoopt dat er door het onderzoek wel een eerlijk speelveld ontstaat. Apple zegt het teleurstellend te vinden dat de Europese Commissie het onderzoek begint op grond van klachten van partijen die "simpelweg willen meeliften zonder dat het ze iets kost, en niet willen meedoen op basis van dezelfde regels als anderen."
In maart van dit jaar kreeg de Europese Commissie een tweede klacht, van een e-bookplatform dat niet bij naam wordt genoemd. Het gaat vrijwel zeker om Kobo, een bedrijf dat concurreert met Apple op het gebied van e-books.
Het onderzoek naar de betaaldienst van Apple richt zich op de voorwaarden die gelden om Apple Pay te mogen integreren in apps van webwinkels en op websites. Daarnaast wordt er gekeken naar de beperkingen die Apple heeft ingesteld voor het gebruik van de zogeheten NFC-chip (Near Field Communication). Met deze chip worden betalingen gedaan bij het pin-apparaat. Een bank kan deze technologie niet in zijn eigen app gebruiken.
"Het is belangrijk dat consumenten hiermee niet de toegang wordt ontzegd tot nieuwe betaaltechnologieÃ«n, betere keuzes, kwaliteit, innovatie en een concurrerende prijs", zegt Eurocommissaris Vestager.
Als Apple uiteindelijk schuldig wordt bevonden aan ongeoorloofde praktijken kan het een boete van maximaal 10 procent van zijn jaaromzet krijgen en gedwongen worden om veranderingen door te voeren. Apples jaaromzet in 2019 was omgerekend 235 miljard dollar, wat zou neerkomen op een boete van maximaal 23,5 miljard euro. De hoogste boete die de Europese Commissie heeft uitgedeeld aan een techgigant tot nu toe was voor Google: 4,34 miljard euro.