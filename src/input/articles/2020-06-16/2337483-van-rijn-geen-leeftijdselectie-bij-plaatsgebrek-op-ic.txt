Minister Van Rijn voor Medische Zorg ziet niets in het voorstel van artsen en specialisten om bij een beddentekort op de intensive care in het uiterste geval jonge mensen voor te laten gaan op ouderen. "Iedereen moet evenveel kans maken op levensreddende zorg", zegt Van Rijn. Hij sluit niet uit dat het kabinet met een wetswijziging zal voorkomen dat het zover komt.
De minister reageert op het draaiboek dat medici hebben opgesteld voor het geval dat, mogelijk door een tweede golf van het coronavirus, de situatie ontstaat dat er gekozen moet worden tussen patiënten. In dat zwarte scenario stellen de artsen voor dat er gewerkt wordt met leeftijdsgroepen. Wie in een oudere leeftijdsgroep zit, heeft al meer levensjaren achter zich en krijgt geen voorrang.
Je kunt het draaiboek hier lezen (.pdf).
"Er staat geen harde leeftijdsgrens in het voorstel, maar het komt wel neer op leeftijdselectie. En daar ben ik gewoon niet voor", reageert Van Rijn. Hij wijst erop dat zowel het kabinet als de Tweede Kamer al eerder heeft gezegd dat leeftijd geen criterium mag zijn.
"Als de overlevingskansen van twee patiënten even hoog zijn, dan vind ik hun levens evenveel waard. Dan zou het merkwaardig zijn om alleen te kiezen op grond van leeftijd."
De minister wil zich liever aansluiten bij de aanpak in veel van de ons omringende landen. Daar wordt in het uiterste geval geselecteerd op volgorde van binnenkomst op de IC. "Dat heeft ook nadelen, maar dan zijn levens wel evenveel waard."
Van Rijn ziet het draaiboek vooral als discussiestuk. Hij rekent erop dat de leeftijdselectie uiteindelijk uit het plan verdwijnt. De minister zou eventueel in kunnen grijpen, maar daar gaat hij niet vanuit: "Ik hoop dat ik geen wettelijke maatregelen hoef te treffen."