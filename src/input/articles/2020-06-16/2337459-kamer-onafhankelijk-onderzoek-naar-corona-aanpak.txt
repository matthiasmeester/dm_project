De Tweede Kamer wil dat het kabinet snel onafhankelijk onderzoek laat doen naar de maatregelen om de coronacrisis te bestrijden. Een motie daarover van PvdA en SP, die vorige week evenveel voorstanders als tegenstanders had, werd nu bij een hoofdelijke stemming met een overweldigende meerderheid aangenomen.
Alle 141 aanwezige Kamerleden steunden vandaag de motie, dus ook die van de regeringspartijen. Vorige week waren die nog tegen. Bij een hoofdelijke stemming zeggen alle Kamerleden een voor een of ze voor of tegen zijn. Volgens de tekst van de motie wil de Kamer dat het kabinet zich nog voor 1 september onafhankelijk laat adviseren, zodat het daarvan kan leren bij een eventuele nieuwe golf van besmettingen.
Het kabinet had de motie aanvankelijk ontraden. Minister De Jonge zei verschillende keren dat het kabinet ook op korte termijn lessen wil trekken, maar daar nu geen extern onderzoek voor nodig heeft.
Gisteren schreef De Jonge aan de Kamer dat het kabinet voorbereid wil zijn op een tweede golf van besmettingen en hij zette daarbij op een rij hoe. In de brief staat onder meer dat het kabinet daarbij ook "adviezen en opvattingen van onafhankelijke deskundigen op enkele onderdelen van de aanpak" betrekt. De Jonge schreef verder dat met de manier waarop het kabinet lessen wil trekken "uitvoering kan worden gegeven" aan de motie van PvdA en SP.
Hij zei gisteren ook dat er helemaal niet zoveel verschil zit tussen wat het kabinet wil en de wens van een groot deel van de Kamer. Al met al was er dus voor de regeringspartijen geen reden meer om zich tegen de motie te keren en stemde de Kamer vandaag alsnog massaal voor.
De manier waarop het kabinet zich de komende weken zal laten adviseren, staat los van een grote evaluatie van de crisisaanpak van het kabinet. Die wordt uitgevoerd door de Onderzoeksraad voor Veiligheid en duurt zeker een jaar.