De politie denkt te weten wie eind maart twee dierenverblijven en een stal bij Safaripark Beekse Bergen in Hilvarenbeek in brand stak.
Bij de brand kwamen tien dieren om het leven: twee koedoes en acht impala's (beide antilopesoorten uit Afrika). Daarnaast brandden de buitenverblijven van de cheeta's en de nijlgaus uit.
De verdachte is volgens Omroep Brabant een man met psychische problemen. Op dit moment is hij onder behandeling bij een psychiatrische instelling. De verdachte is nog niet aangehouden en heeft nog geen verklaring kunnen afleggen. Het is nog niet duidelijk wanneer dit wel gaat gebeuren.
Burgemeester Weys van Hilvarenbeek is opgelucht. "Het lijkt dus te gaan om een eenmalige actie van een verward persoon. Ik ben opgelucht dat de verdachte is opgespoord."