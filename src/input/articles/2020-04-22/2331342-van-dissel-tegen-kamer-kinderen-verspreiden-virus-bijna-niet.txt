Kinderen spelen zo goed als geen rol bij de verspreiding van het coronavirus. Die boodschap had Jaap van Dissel van het RIVM voor Kamerleden. Volgens de viroloog blijkt uit verschillende onderzoeken dat kinderen nauwelijks ziek worden en ook zelden volwassenen besmetten met het virus.
Dat lijkt een ondersteuning van het besluit van het kabinet, om de basisscholen en kinderopvangcentra vanaf 11 mei weer te openen. Premier Rutte zei gisteren dat het de verwachting is dat die versoepeling niet tot extra druk op de gezondheidszorg zal leiden. Van Dissel praatte de Kamer weer bij over de recente ontwikkelingen.
Van de ruim 28.000 patiënten die bij de GGD's zijn gemeld zijn er iets meer dan 200 jonger dan 19 jaar oud. Dat is ongeveer 0,7 procent. Volgens Van Dissel komen die aantallen overeen met de percentages in het buitenland.
Sinds de scholen op 16 maart gesloten werden, is er in het aantal besmettingen van kinderen niets veranderd. Het RIVM ziet dat ook als bewijs voor de stelling dat kinderen nauwelijks bijdragen aan de verspreiding.
Van Dissel wees ook op onderzoek waaruit blijkt dat de kinderen die wel besmet raken, de ziekte nauwelijks doorgeven aan volwassenen. Wat wel vaker voorkomt, is dat ouders hun kinderen besmetten met het virus.
Kinderen worden ook minder ziek. Ze hebben wel keelpijn en koorts, maar ontwikkelen geen ernstige symptomen. Uit serologische tests blijkt bovendien dat ze veel minder antistoffen hebben tegen corona. Van iedereen onder de 20 jaar heeft slechts 1 procent antistoffen, bij volwassenen is dat 4,2 procent. Over de gehele bevolking ligt dat percentage nog steeds op 3,6 procent; veel te weinig voor eventuele groepsimmuniteit.
Uit de grafieken die Van Dissel liet zien, valt op te maken dat op 11 mei, als de basisscholen weer opengaan, het aantal coronapatiënten op de intensive care gedaald zal zijn tot ongeveer 700, terwijl het er nu nog meer dan 1000 zijn. Dat betekent dat er dan weer ruimte is, mocht het virus toch weer oplaaien.
Zonder de 'intelligente lockdown' hadden we volgens Van Dissel naar schatting 24.000 IC-bedden nodig gehad. De maatregelen hebben zo'n 90 procent van de IC-opnames voorkomen. "Maar dat is een schatting, want het is gelukkig niet gebeurd."
Van Dissel ging in zijn presentatie ook nog in op het gebruik van mondkapjes door zorgpersoneel. Volgens de branchevereniging voor zorginstellingen, ActiZ, is daar "gevaarlijke" onduidelijkheid over. Van Dissel zei dat op verpleeghuisafdelingen waar geen coronagevallen zijn, het personeel geen mondkapje hoeft te dragen.
Als er wel een besmetting is, is een chirurgisch masker van het type IRR voldoende. De maskers met filter van het type FPP2 zijn volgens Van Dissel meer bedoeld voor IC-afdelingen en operatiekamers. Hij waarschuwde ook voor het verkeerd gebruiken van mondmaskers: "Ze om je nek hangen, zoals je weleens in tv-series ziet, levert juist een extra risico op."
Het RIVM doet nog onderzoek naar het gebruik van mondkapjes door mensen die een contactberoep uitoefenen. Binnen twee weken moet duidelijk worden of dat kan helpen, zodat kappers en nagelstylistes weer aan het werk kunnen.
Vanmiddag gaat de Tweede Kamer opnieuw in debat met het kabinet over het coronavirus. Dat debat is live te volgen via nos.nl en NPO Politiek.