De politie heeft 25 tips gekregen over brandstichting bij zendmasten, nadat er gisteren bij Opsporing Verzocht beelden van verdachten werden uitgezonden. Dat meldt de politie op Twitter.
In de uitzending zaten onder meer nieuwe beelden van twee mannen die afgelopen zaterdag een zendmast in brand staken op het dak van parkeergarage bij de Westergasfabriek in Amsterdam. De politie zag dat er een poging was gedaan om nog een tweede zendmast op het dak in brand te steken, maar die was niet gelukt.
De twee verdachten kwamen op het dak via de parkeergarage, waar ze een hek opentrokken om binnen te komen. Ze droegen gezichtsbedekkende kleding en liepen met tasjes waar jerrycans in zouden hebben gezeten.
In totaal is sinds 3 april al zeventien keer brandgesticht bij zendmasten, of is daar een poging toe gedaan.
De Nationaal Co√∂rdinator Terrorismebestrijding en Veiligheid noemde de sabotage van de zendmasten eerder al "een zorgelijke ontwikkeling". De verbindingen zijn bijvoorbeeld nodig voor ziekenhuizen en verzorgingstehuizen. Ook kan brandstichting ertoe leiden dat 112 niet mobiel bereikbaar is.
Vorige week werden in Opsporing Verzocht al beelden getoond van een brandstichting in Groningen: 