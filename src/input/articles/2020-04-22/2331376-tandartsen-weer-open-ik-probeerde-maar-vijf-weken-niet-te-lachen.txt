Door heel Nederland zijn vandaag in aangepaste vorm weer tandartsen en orthodontisten geopend. Formeel hoefden ze van het kabinet nooit dicht, maar mondzorgkoepels adviseerden toch te sluiten om bij te dragen aan de social distancing-missie. De sluiting gaf ook tijd om een leidraad op te stellen, waarmee de reguliere zorg volgens hen nu weer op verantwoorde wijze hervat kan worden.
In de praktijk betekent dat minder afspraken, legere wachtkamers zonder speelgoed en tijdschriften en plexiglas schermen aan de balie. "En het betekent voor ons vooral in het patiëntcontact meer werk dan anders", vertelt de Bossche tandarts Tristan Staas. "De vraag is opgelopen en de capaciteit minder geworden, dus we moeten goed prioriteren."
Reguliere controles zijn er dus nog even niet bij, maar Henk Eekels (69) kan vandaag al wel terecht. Vijf weken geleden viel bij het ontbijt een van zijn voortanden uit. Net op het moment dat tandartsen hadden besloten te sluiten. "Je went eraan, maar je mist toch iets. Ik probeerde maar niet meer te lachen, omdat dat toch geen gezicht is. Ik ben blij als dat na vandaag wel weer kan."
Vanmiddag kon hij weer lachen:
Om toch zoveel mogelijk klanten te helpen heeft Staas in zijn praktijk de openingstijden verruimd. "Er zijn mensen bij wie snelle zorg nu echt nodig is."
Ook bij Tanden & Zo in Den Haag ziet alles er anders uit dan voor de sluiting. "Handen wassen bij de entree, tape op de vloer, minder behandelkamers in gebruik en een strak schema. Wie te vroeg komt, wordt verzocht buiten te wachten", schetst praktijkhouder Hoes Jacoubi.
Zijn mede-praktijkhouder Rasja Lataabi kon vandaag weer voor het eerst reguliere patiënten behandelen. Met een gezichtsschild en andere extra preventieve maatregelen. "Het belangrijkste is dat patiënten vertrouwen dat ze weer in een veilige omgeving terecht komen."
Bovenal is Jacoubi blij zijn patiënten weer te kunnen helpen. "Een paar weken rondlopen met losse slotjes op je beugel is natuurlijk niet prettig." Maar ook voor de praktijk zelf was het broodnodig weer open te gaan. "We deden wel spoedbehandelingen, maar dat weren er twee of drie per dag. Daar redden wij het financieel ook niet mee."
Die periode zonder behandelingen was inderdaad lastig, maar is ook zeker niet verloren gegaan, meent Ali Keles. Hij is mede-directeur van Tandheelkunde Groep Nederland en runt tandartsenpraktijken door het hele land. "Toen we dicht gingen, hebben we die tijd gebruikt om samen met leveranciers te innoveren. Spoedbehandelingen gingen door en daar hebben we die innovaties al toegepast. Nu zijn we extra goed voorbereid op de reguliere behandelingen."
Zo worden patiënten nu met infraroodthermometers gescand bij de ingang om te bepalen of ze niet tóch klachten hebben. "Daarnaast bieden we onze tandartsen de mogelijkheid gebruik te maken van een speciaal zuurstofmasker."
Ook wordt een apparaat getest dat binnen een paar minuten de lucht in de gehele behandelkamer kan afzuigen." Volgens Keles staat de branche er al om bekend veel infectiepreventie maatregelen te nemen. "Maar nu zijn we nog eens extra voorzichtig."
Van de duizenden patiënten die vandaag weer terecht konden is Henk Eekels misschien wel één van de gelukkigste. Hij kan na vandaag weer zonder gêne lachen: