Bij de brand in natuurgebied de Deurnese Peel is naar schatting 350 tot 400 hectare grond verwoest. De brand breidt zich nog steeds uit. Uit voorzorg zijn vijftig woningen in de buurt ontruimd. 
De brand in de Deurnese Peel begon, net als de grote brand in het Limburgse natuurgebied De Meinweg, maandag al. "We proberen nog steeds met man en macht om de brand onder controle te krijgen, maar dat verloopt moeizaam", aldus een woordvoerder van de Veiligheidsregio Brabant-Zuidoost bij Omroep Brabant. "Het gebied is moeilijk tot niet begaanbaar. Daarnaast wakkert de harde wind het vuur steeds aan."
De brandweer verwacht nog zeker een dag nodig te hebben om het vuur in het natuurgebied onder controle te krijgen en wordt daarbij geholpen door korpsen uit de regio. Afgelopen nacht waren dat acht brandweerkorpsen uit de regio Utrecht. Vandaag zijn korpsen uit de regio Brabant-Noord in actie gekomen. Ook is tot halverwege de middag gebruikgemaakt van blushelikopters.
De meeste mensen die hun huis uit moesten, zijn naar familie of bekenden gegaan. Voor twee gezinnen is opvang geregeld.
Een paar kinderen uit Deurne hebben de brandweerlieden gisteren voor hun inzet bedankt met tekeningen, cake en andere lekkernijen. Daar zat ook een bedankbriefje bij, meldt Omroep Brabant: "Beste helden. (...) We vergeten jullie niet, in deze toch al beroerde tijd van de coronacrisis is jullie inzet en doorzettingsvermogen echt bewonderenswaardig. We zwaaien naar jullie als jullie overvliegen, jullie zijn echte helden en we waarderen jullie allemaal! Liefs, Femke, Joeri en Ravi."
Op dit moment zijn er natuurbranden in meerdere regio's. De ongeveer 4200 bewoners van het Limburgse dorp Herkenbosch bij Roermond zijn vannacht geÃ«vacueerd vanwege de grote brand in natuurgebied De Meinweg.
Ook op de Veluwe zijn afgelopen nacht branden uitgebroken. Omroep Gelderland meldt dat stukken natuur in Vaassen, Hoog Soeren en Ugchelen (gemeente Apeldoorn) in vlammen opgingen. De politie doet onderzoek naar die branden. Brandstichting wordt niet uitgesloten. Twee weken geleden woedden op de Veluwe ook al natuurbranden.