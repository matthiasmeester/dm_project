Het ministerie van Volksgezondheid heeft toegezegd dat het RIVM zo snel mogelijk de richtlijnen voor persoonlijke beschermingsmiddelen in onder meer verpleeghuizen verder verduidelijkt. Dat zegt Actiz, de branchevereniging waar 400.000 zorgmedewerkers bij zijn aangesloten.
Actiz had om duidelijkheid gevraagd over de beschikbaarheid en noodzaak van mondkapjes voor medewerkers in de ouderenzorg. Ook wil de branchevereniging weten of het zin heeft om preventief mondkapjes te dragen.
Doordat er nog steeds veel besmettingen in verpleeghuizen bij komen, neemt volgens de branchevereniging de onrust onder zorgmedewerkers toe. Zij zouden te weinig informatie krijgen over persoonlijke beschermingsmiddelen.
Tijdens zijn briefing van de Tweede Kamer gaf Jaap van Dissel van het RIVM vanmiddag meer informatie over de richtlijn voor verpleeghuizen, maar daarmee zijn volgens Actiz de vragen niet beantwoord.
Van Dissel zei dat centraal staat dat bewoners moeten worden getest zodra ze klachten hebben. Die testen zijn er volgens hem voldoende. Een bewoner die positief wordt getest, moet in isolatie en al het personeel op die afdeling moet een chirurgisch mondmasker dragen. Er is geen reden voor personeel elders in het verpleeghuis om maskers te dragen, zei Van Dissel. Dat gebeurt bijvoorbeeld in ziekenhuizen ook niet.
De vraag of het zin heeft om in verpleeghuizen preventief een mondkapje te dragen, is volgens Van Dissel niet eenvoudig met ja of nee te beantwoorden. In een overleg met Actiz hebben de ministers Van Rijn en De Jonge toegezegd dat er op korte termijn meer duidelijkheid komt.