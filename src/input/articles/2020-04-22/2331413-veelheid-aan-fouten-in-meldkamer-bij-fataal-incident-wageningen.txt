In de meldkamer van de politie zijn meerdere inschattingsfouten gemaakt bij een incident met dodelijke afloop in een zorginstelling in Wageningen. Ook kenden mensen in de centrale sommige afspraken niet en zouden ze vooringenomen zijn over meldingen uit GGZ-instellingen.
Dat blijkt uit intern onderzoek van de politie, dat in handen is van Omroep Gelderland.
Bij het incident in februari kwam een psychotische man van 27 om het leven. Zijn overlijden leidde tot woede bij zijn ouders, omdat er niet op tijd zou zijn ingegrepen en de politie extreem geweld zou hebben gebruikt bij het overmeesteren van hun zoon. 
De politie gaf na intern onderzoek al aan dat er fouten zijn gemaakt en bood excuses aan de ouders aan, maar nu zijn er meer details bekend. Zo waren er vijf telefoontjes in 31 minuten nodig om een politiewagen naar de zorginstelling te krijgen.
Het eerste telefoontje, om 20.03 uur, was van een medewerker van de instelling. "De dreigende situatie is dat de patiënt extreem agressief is en dat ik hem niet onder controle krijg", zei hij tegen de agent in de meldkamer. "Extreem gevaarlijk zou ik het eigenlijk wel noemen."
De begeleider gaf aan dat hij samen met een collega was. Toen de telefonist in de meldkamer weigerde iemand erheen te sturen, wees hij haar op afspraken met de politie. "Als wij bellen, moet er redelijk snel iemand naar deze locatie komen."
"We komen sowieso, we gaan even kijken hoe snel we kunnen komen", zei de telefonist voor ze ophing.
De telefonist vergat aan haar collega's te melden dat er een afspraak met de instelling is om bij een melding twee voertuigen sturen. Ook vergat ze haar belofte na te komen om sowieso een wagen te sturen.
Omdat de cliënt nog in zijn eigen kamer was, werd besloten de melding een lage prioriteit te geven en er eerst niets mee te doen. "We wachten tot hij buiten de kamer agressief wordt voor we inzetten", staat in het meldingenoverzicht.
Kort na de eerste melding belde een omwonende die geschreeuw in de instelling had gehoord. "We gaan wel even kijken", zei een agent in de meldkamer. Ook die belofte werd niet nagekomen.
Kort na het tweede telefoontje werden alle beschikbare wagens naar een inbraak gestuurd. De mensen die daarna belden over de instelling kregen te horen dat er geen voertuigen beschikbaar waren.
Om 20.27 uur belde de medewerker van de zorginstelling voor de tweede keer. In totaal kwamen er vijf meldingen bij 112 binnen in 31 minuten tijd, zowel van begeleiders als bezorgde omwonenden. Toen vanuit de instelling voor de derde keer werd gebeld, werd er wel een wagen gestuurd.
In het interne onderzoek van de politie staat dat het lijkt alsof de telefonisten vooringenomen zijn over meldingen uit GGZ-instellingen. "Als meldkamer krijgen we vaker van deze meldingen", zegt een telefonist. "Voor elke poep en scheet bellen ze soms de politie."
Ook blijkt dat de betrokken meldkamermedewerkers niet op de hoogte waren van afspraken over samenwerking tussen de GGZ en de politie bij noodsituaties. Die afspraken zijn vastgelegd in een handreiking, maar die kenden de medewerkers niet.
Onderzoeken naar wat er mis ging bij de arrestatie van de psychotische man en waardoor hij overleed, lopen nog. Hij zou zich in de aanloop naar het incident agressief hebben gedragen, ook in de richting van zijn begeleiders.
Het personeel wist de man te overmeesteren in afwachting van de politie. Toen agenten hem vervolgens probeerden aan te houden, overleed hij. Bij het incident raakten ook twee medewerkers van de instelling gewond.