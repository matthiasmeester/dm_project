Premier Rutte ziet het niet gebeuren dat de beperkingen vanwege de coronacrisis in bijvoorbeeld de horeca snel kunnen worden versoepeld. Het kabinet kwam gisteren wel met enige aanpassingen in de coronamaatregelen, maar veel beperkingen werden verlengd tot 20 mei. De Tweede Kamer vroeg het kabinet vandaag in het wekelijkse coronadebat of bijvoorbeeld de horeca niet eerder open kan, mits die zich aan allerlei randvoorwaarden houdt.
Rutte wil wel met de sector praten, maar als de cafés weer open gaan, komen er veel meer mensen op straat en dat kan weer negatieve gevolgen hebben voor de verspreiding van het virus, zei hij. "De ziekenhuizen zijn nog steeds overbelast", benadrukte hij. Rutte noemde de datum van 20 mei overigens niet heilig. Zo bekijken deskundigen nu bijvoorbeeld of werken met mondkapjes soelaas zou kunnen bieden voor kappers, ook vóór die datum.
De premier herhaalde zijn woorden van gisteren dat hij enorm heeft geworsteld met de vraag welke maatregelen kunnen worden afgezwakt. En die worsteling zat er volgens de premier meer in of er niet te veel maatregelen worden versoepeld in plaats van te weinig. "Ik ben nu al angstig voor wat we doen in het onderwijs en met de sport voor jongeren."
Het overgrote deel van de Kamer steunt de aanpak van het kabinet, met bijvoorbeeld het opengaan van basisscholen. Op vragen over de precieze uitwerking van de maatregelen in het onderwijs, zei Rutte dat de scholen daar de komende tijd zelf mee aan de slag gaan. Hij wilde bijvoorbeeld niet vooruitlopen op de vraag of ouders die hun kinderen ook na de meivakantie thuishouden een boete kunnen krijgen.
De Kamer vroeg het kabinet zich in dit stadium van de crisis niet alleen door medici te laten adviseren, maar ook door anderen. Bijna alle fracties wezen erop dat het Outbreak Management Team zich vooral richt op de gezondheidsaspecten van de crisis, maar ze vinden dat er nu meer aandacht nodig is voor de de maatschappelijke en economische aspecten.
Daarom zouden bijvoorbeeld ook psychologen en ethici moeten meepraten. Rutte zei daarover dat hij de wens van de Kamer begrijpt, maar dat hij niet "zo'n commissie" wil: "Het moet niet een OMT voor economen worden." De premier gaat er nog over nadenken hoe hij de Kamer tegemoet kan komen. "Maar "keuzes maken in schaarse ruimte" is in de eerste plaats nog steeds een medisch vraagstuk, zei hij.
De Kamer wil dat bij de verlenging van de financiële steunmaatregelen extra eisen worden gesteld aan de bedrijven die er gebruik van maken. Het kabinet is het daarmee eens. Het huidige steunpakket beslaat drie maanden, maar wordt zo goed als zeker verlengd. Als dat gebeurt, zullen bedrijven die steun krijgen bijvoorbeeld geen dividend meer mogen uitkeren, geen bonussen mogen uitbetalen en geen eigen aandelen mogen inkopen.
Een aantal partijen wil ook aan financiële steun de voorwaarde verbinden dat de bedrijven stappen moeten zetten op het gebied van duurzaamheid en vergroening. Maar Rutte ziet daar weinig in.
Ook vrijwel de hele Kamer vroeg zich af of de 'contact-app' waar het kabinet op inzet er wel zal komen. De eerste ronde van het testen van apps heeft weinig concreets opgeleverd. De Kamer wil dat er meer wordt gedaan aan "gewoon" bronnen- en contactonderzoek,
Minister De Jonge verwacht over vier weken meer over de ontwikkeling van de app te kunnen zeggen, maar hij erkende dat het ook zou kunnen dat de app niet lukt. Ook hij wil dat, als het even kan, er ook weer meer ouderwets contactonderzoek kan worden uitgevoerd door GGD'en.
Net als in vorige debatten maken Kamerleden zich nog steeds zorgen over de beschikbare hoeveelheid beschermingsmiddelen zoals mondkapjes, en over de testcapaciteit, die niet genoeg zou worden gebruikt. Ook het niet versoepelen van de bezoekersregeling in verpleeghuizen ligt sommige Kamerleden zwaar op de maag. De Jonge zei dat er proeven komen om te kijken of "een iets menslievender bezoekersregeling" kan werken.