De Gezondheidsraad adviseert om ouderen tussen de 70 en 79 jaar dit najaar met voorrang te vaccineren tegen pneumokokken. Staatssecretaris Blokhuis wil dat overnemen.
Het kabinet had naar aanleiding van de coronapandemie gevraagd om een spoedadvies. Volgens de Gezondheidsraad hebben mensen naarmate ze ouder zijn, zowel bij pneumokokkeninfectie als bij een coronabesmetting een hoger risico op een ernstig verloop van de ziekte. Zij moeten daarom als eersten bescherming krijgen.
Daarnaast moeten mensen die longschade hebben opgelopen door het coronavirus in aanmerking kunnen komen voor een pneumokokkenvaccinatie. Ook voor hen kan een pneumokokkeninfectie ernstige gevolgen hebben.
In het najaar begint een nationaal vaccinatieprogramma om ouderen te beschermen tegen pneumokokkeninfectie. Het is de bedoeling om elk jaar die mensen op te roepen die 60, 65, 70 en 75 jaar worden. Na vijf jaar zou dan de hele doelgroep tot en met 79 jaar zijn gevaccineerd.
Naar aanleiding van de pandemie raadt de Gezondheidsraad aan om eerst te beginnen met de oudsten. "Hierdoor wordt een deel van de meest kwetsbare mensen ernstige ziekte door pneumokokken bespaard, wat mogelijk ook leidt tot iets minder zware belasting van de zorg."
Pneumokokkeninfectie is een verzamelnaam voor ziekten die worden veroorzaakt door een bacterie. Die kan oor- en longontsteking veroorzaken, maar ook bloedvergiftiging of hersenvliesontsteking. De ernst en het beloop van de ziekte neemt toe met de leeftijd.