"Je leeft er jaren naartoe. En dan gebeurt dit", zegt Iris (18) uit Barneveld. "Het is gewoon een flop." Tijdens de coronacrisis is alles anders. Ook voor de bijna 200.000 eindexamenkandidaten in Nederland. Zij kregen te horen dat de eindexamens dit jaar niet doorgaan. De laatste keer dat dat gebeurde was vlak na de Tweede Wereldoorlog.
Het cancelen van de eindexamens was een harde klap voor Ayman (16) uit Bleiswijk. "Ik hoorde het van een vriend en dacht eerst dat hij loog." Het centraal examen was voor hem d√© mogelijkheid om zijn cijfers op te krikken. "Ik dacht: wat nu? Ik sta zo slecht. Al die jaren pompen ze in je hoofd dat het centraal eindexamen belangrijk is. En nu krijg je ineens te horen: het gaat niet door."
Het is een greep uit de verhalen van De examenklas van 2020. NOS Stories stelde een klas samen van 26 leerlingen afkomstig uit heel Nederland en van alle niveaus. Hun ervaringen staan symbool voor alle scholieren die hun middelbareschooltijd vanwege het coronavirus op een andere manier afsluiten.
NOS Stories volgt de leerlingen tijdens hun afsluiting van de middelbareschooltijd. Hoe studeren ze thuis? Hoe maken ze toetsen? En tot slot: hoe vieren ze hun diploma? In onderstaande video het eerste deel: blokken voor de schoolexamens. 
Het laatste jaar van de middelbare school kent meerdere mijlpalen: de laatste schooldag, de examenstunt, het spannende telefoontje en het schoolgala. In een online special kunnen de eindexamenleerlingen de komende weken deze gebeurtenissen alsnog meemaken.
Op een interactieve en digitale manier probeert NOS Stories alsnog datgene te bieden wat de leerlingen dit eindexamenjaar moeten missen. Zoals die laatste schooldag, eindexamenstunt, en het spannende telefoontje. Daarnaast worden ze geholpen bij hun online zoektocht naar een vervolgopleiding of bij vragen over het studentenleven.
Ook kunnen leerlingen motivatiefilmpjes doorsturen naar hun klasgenoten en vrienden. Daarin wensen onder anderen onderwijsminister Arie Slob, Humberto Tan, Tim Hofman en zangeres Maan de leerlingen veel succes bij de laatste loodjes.
De komende weken staan er vijf thema's op de agenda: studeren, toekomst, afscheid nemen, het examen en de diploma-uitreiking. De thema's komen terug in de vlogs van de klas en de journalistieke producties van de redactie.
Karina ter Horst, chef NOS Stories: "Deze eindexamenlichting is in allerlei opzichten bijzonder. Het is uniek dat zo'n grote groep leerlingen hun middelbareschooltijd anders afsluit dan de 75 jaar daarvoor. We vinden het belangrijk om daar aandacht aan te besteden. Wat doet zo'n ingrijpend besluit met deze bij 200.000 scholieren, waar lopen ze tegenaan, wat betekent het voor de kwaliteit van het onderwijs, de waarde van het diploma en de voorbereiding op de vervolgopleiding die nu anders is of ontbreekt? Daar gaan wij in deze periode in allerlei vormen verhalen over maken".
NOS Stories brengt nieuws uit de belevingswereld van jongeren van ongeveer 13 t/m 18 jaar, op YouTube, Instagram, en op nosstories.nl om hen op de hoogte te houden van het nieuws, uitleg te geven en hen te helpen een mening te vormen.
Volg de online special hier. Volg de klas op Instagram.