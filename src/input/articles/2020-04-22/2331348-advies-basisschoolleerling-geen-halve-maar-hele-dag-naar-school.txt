Laat basisschoolleerlingen na de meivakantie hele dagen naar school komen. Dat staat in het protocol dat de onderwijsorganisaties hebben opgesteld nu de basisscholen weer opengaan.
In de praktijk zal het betekenen dat steeds maximaal de helft van alle leerlingen een hele dag op school aanwezig is. Hoe de groepen verdeeld worden over de dagen, bepalen de scholen zelf, net als hoe de leerlingen verspreid worden binnen het gebouw. Het advies komt van de PO-Raad, belangenbehartiger van schoolbesturen, en de vakbonden.
Een alternatief is om kinderen halve dagen naar school te laten komen. Maar volgens de onderwijsorganisaties veroorzaakt de wisseling van de leerlingen te veel onrust. Het zorgt voor drukte in de gangen en rondom het schoolgebouw, bijvoorbeeld door ouders die hun kinderen halen of brengen.
De richtlijn komt na het kabinetsbesluit van gisteren, dat de basisscholen tot 11 mei dichtblijven en daarna weer open gaan. Rutte noemde het besluit een maatregel "die het leven van thuiswerkende ouders makkelijk maakt."
Scholen die zich niet in de richtlijn kunnen vinden, staat het vrij om het anders te organiseren.
De buitenschoolse opvang beweegt mee met de openingstijden van de scholen. Gisteren spraken de kinderopvangorganisaties hun zorgen uit. Ze zijn bang dat ze niet genoeg opvang kunnen bieden als de kinderen maar deels naar school gaan en zien liever dat de basisschool volledig open gaan.
Daar is dus niet voor gekozen, maar door de kinderen hele dagen naar school te laten gaan in plaats van elke dag een dagdeel, wordt de druk op de opvangorganisaties wel minder. Zij hoeven namelijk alleen opvang te bieden op de dagen waarop kinderen naar school gaan.