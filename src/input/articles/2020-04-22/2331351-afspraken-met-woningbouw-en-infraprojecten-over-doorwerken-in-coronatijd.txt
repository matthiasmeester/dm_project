Het kabinet heeft samen met de bouwsector afspraken gemaakt over het doorbouwen aan woningen en infrastructuur, zoals wegen en bruggen, in coronatijd. Dat hebben de ministers Van Nieuwenhuizen en Ollongren bekendgemaakt.
Het gaat om praktische afspraken. Voor de grond-, weg- en waterbouw is een werkwijze opgesteld op basis van de adviezen van het RIVM zodat medewerkers veilig kunnen werken. Inspraak- en informatiebijeenkomsten worden online georganiseerd zodat procedures toch kunnen doorgaan. Overheidsprojecten worden naar voren gehaald zodat bouwers aan het werk blijven. Mogelijke extra kosten voor coronamaatregelen worden door Rijkswaterstaat vergoed.
Voor de woningbouw geldt dat de bouwplannen ondanks de grotere financiÃ«le risico's door moeten gaan omdat er nog steeds een woningtekort is. Ollongren wil voorkomen dat het tempo van de bouwproductie vertraagt. Ook de noodzaak om huizen en panden te verduurzamen, blijft groot, zegt ze.
De overheid haalt onderhouds- en verduurzamingsprojecten naar voren zodat bedrijven voldoende werk hebben. Er wordt op dit moment gewerkt aan een lijst met projecten.
Minister Ollongren heeft een intentieverklaring getekend met onder andere woningkoepel Aedes en Bouwend Nederland. Als er meer maatregelen nodig zijn dan komen die er, beloven de ministers.