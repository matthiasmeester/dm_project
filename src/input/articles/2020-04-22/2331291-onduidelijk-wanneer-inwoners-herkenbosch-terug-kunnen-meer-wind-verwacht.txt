Het is nog onduidelijk wanneer de geëvacueerde bewoners van het Limburgse dorp Herkenbosch weer naar huis kunnen. De ongeveer 4200 inwoners moesten vannacht allemaal hun huis uit vanwege een natuurbrand in de buurt. Wanneer ze weer terug kunnen hangt af van de rook, in combinatie met de wind.
De brand woedt al sinds maandag in Nationaal Park De Meinweg en de brandweer houdt er rekening mee dat die vanmiddag opnieuw oplaait, omdat het harder gaat waaien. Dat leidde er de afgelopen dagen ook toe dat het vuur om zich heen greep.
Volgens een voorlopige schatting van de veiligheidsregio is zo'n twee vierkante kilometer natuurgebied verwoest. Er worden twee extra bluspelotons van vier wagens ingezet om te proberen de brand meester te worden. Sinds halverwege de middag worden daarbij vier blushelikopters van Defensie ingezet. Ook Duitse brandweerlieden en twee Duitse helikopters helpen mee.
Bewoners zeggen dat ze veel last hadden van de rook:
Volgens de veiligheidsregio is de evacuatie een voorzorgsmaatregel om risico's voor de volksgezondheid te vermijden. In de rook zit een hoge concentratie koolmonoxide. De vlammen zelf bedreigen het dorp niet. Het industrieterrein Roerstreek bij Herkenbosch is wel open.
De ontruiming van Herkenbosch heeft de hele nacht geduurd. Het dorp werd in verschillende zones opgesplitst, die een voor een werden geëvacueerd. Eerst werden een zorgcentrum voor ouderen en dementerenden en een gehandicapteninstelling ontruimd, daarna de wijken die het dichtst bij de brand liggen en vervolgens de rest van het dorp. Mensen die al lagen te slapen werden door agenten gewekt. De politie zegt bij de evacuatie rekening te hebben gehouden met de coronamaatregelen.
De gemeente Roerdalen, waar Herkenbosch onder valt, besloot rond middernacht om het hele dorp te evacueren, vanwege "de aanhoudende rook en de verwachting dat deze gedurende de nacht niet minder wordt". Herkenbosch is afgesloten met dranghekken en wordt bewaakt door politieagenten en handhavers. Er geldt een noodverordening.
Locoburgemeester Jan Smits zegt dat de evacuatie gemoedelijk verliep. "Mensen hadden begrip en zijn ook rustig. Heel veel mensen hebben zelf een plek gevonden."
Wie zelf geen alternatieve slaapplek had, kon terecht in hotels of sporthallen in de buurt, waar het Rode Kruis veldbedden had opgesteld. In die opvanglocaties zijn uiteindelijk 175 mensen ondergebracht. Met het oog op de coronamaatregelen waren er zestien locaties gereedgemaakt met in totaal zo'n 800 plekken. Zes mensen die mogelijk zijn besmet met het coronavirus zijn naar het coronacentrum in Roermond en Urmond gebracht. Rond 05.30 uur was Herkenbosch vrijwel leeg.