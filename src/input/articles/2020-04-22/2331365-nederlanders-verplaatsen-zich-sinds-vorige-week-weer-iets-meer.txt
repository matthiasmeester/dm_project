Na meerdere weken voornamelijk thuisblijven komen Nederlanders sinds vorige week weer iets meer buiten de deur. Dat merkte premier Rutte gisteren op bij de persconferentie over de maatregelen tegen het coronavirus, en blijkt ook uit data van het Nederlands Verplaatsingspanel.
Vooral afgelopen zondag was dat te merken: het was drukker op de weg en meer mensen gingen eropuit om te wandelen dan de zondagen ervoor. "Sinds afgelopen week lijken Nederlanders een klein beetje de teugels te laten vieren", zegt mobiliteitsexpert Sander van der Drift. "Zolang we afstand houden, is dat overigens niet per definitie negatief."
Vergelijk je het autogebruik van afgelopen zondag met twee weken geleden en een week voor de maatregelen, dan ziet dat er zo uit:
Sinds het begin van de coronamaatregelen in Nederland is duidelijk te zien dat mensen zich over het algemeen goed aan die maatregelen houden. Dat bleek eerder ook uit locatiedata van Google. "Er gingen opeens minder mensen naar hun werk, er werden minder uitstapjes gemaakt en ook het bezoek aan zorginstellingen daalde aanzienlijk", zegt Van der Drift. "Het gevolg was dat het autogebruik halveerde en er bijna niemand meer met het ov reisde."
Deze cijfers komen van een representatieve steekproef onder ongeveer 5500 Nederlanders die een speciale app hebben ge√Ønstalleerd van onderzoeksbureau Kantar, mobiliteitsdata-experts DAT.Mobility en appmaker Mobidot. Met de app worden zij voor onderzoek vrijwillig gevolgd in hun dagelijkse bewegingen. "Daarmee kunnen we in geanonimiseerde vorm laten zien waar, wanneer en hoe panelleden zich verplaatsen. Dus of zij een ommetje maken, de fiets pakken of een verplaatsing met de auto maken."
Van der Drift ziet de afgelopen dagen weer een kleine stijging van het aantal verplaatsingen. "Dit weekend was het iets drukker op straat. Mensen lopen meer en fietsen veel. Een leuk feitje: sinds de intelligente lockdown wandelden we op zondagen met zijn allen langer dan dat we in de auto zaten. Sinds de autoloze zondagen van 1973 komt dat alleen nog maar voor op Koningsdag."
Dit is hoeveel tijd we sinds 1 maart gemiddeld per dag besteden aan fietsen, wandelen en autorijden:
De afgelopen weken ziet Van der Drift ook een andere trend ontstaan: "Het aantal verplaatsingen per auto stijgt weer lichtjes. Niet alleen op werkdagen, maar ook in het weekend." Dat is duidelijk te zien als je de laatste paar zondagen met elkaar vergelijkt. Van der Drift heeft daar wel een verklaring voor. "Mensen lezen goede berichten en hebben toch behoefte aan sociale contacten en uitjes. Vooralsnog kan dat op een verantwoorde manier. De vraag is of dat ook mogelijk is als iedereen eropuit trekt."
Ook de hoeveelheid woon-werkverkeer stijgt weer in de cijfers van het panel. "Dat zit nog lang niet op het niveau van voor de maatregelen. De afname van het autoverkeer bedraagt gemiddeld nog steeds zo'n 50 procent ten opzichte van de periode voor de coronacrisis. Maar vergelijk je afgelopen maandag met 6 april, dan zie een lichte stijging van het autoverkeer." Vooral in de ochtend is het iets drukker op de weg.