Een deel van de circa honderd mensen uit Deurne die gisteren werden geëvacueerd vanwege een grote natuurbrand mag vanavond terug naar huis. Andere inwoners hebben juist een waarschuwing gekregen voor een mogelijke evacuatie vannacht. Ze wonen op een kilometer afstand van een zogenaamde stoplijn; een grenslijn die de brandweer nat houdt om verdere verspreiding van de brand tegen te gaan.
De grote natuurbrand in de Deurnese Peel heeft al zeker 400 hectare van het 1000 hectare grote natuurpark verwoest. Volgens Brandweer Nederland is het de grootste brand in Nederland in 40 jaar.
Heli's van de luchtmacht hielpen vandaag met blussen:
Het kan nog dagen duren voor de brand geblust is. Volgens burgemeester Mak van Deurne kunnen branden in de Peel soms wel weken duren. "De rookontwikkeling is het meest vervelende."
Mak zegt dat het een "ingewikkelde brand" is om te blussen omdat die in een veengebied woedt en ondergronds verdergaat. "Hij schiet onder het veen, daar woekert hij verder en dan laait hij in een keer weer op."
De brandweer heeft een zogenoemde stoplijn gemaakt. Dat is een grens die natgehouden wordt zodat de brand er niet overheen kan.
De lokale brandweer wordt bijgestaan door korpsen uit Overijssel, Utrecht en Brabant-Noord. Vanochtend vlogen er ook blushelikopters van de luchtmacht, maar die zijn in de loop van de middag ingezet bij de natuurbrand bij Herkenbosch in Midden-Limburg, want ook deze brand is nog niet uit.
Daarom kunnen de circa 4200 geëvacueerde inwoners van Herkenbosch nog niet terug naar huis. De concentratie koolmonoxide in de rook van de brand in Nationaal Park De Meinweg die over het dorp trekt is nog te hoog.
Morgenmiddag wordt opnieuw gekeken of de inwoners van Herkenbosch naar hun huis kunnen terugkeren. Een deel van de evacués heeft onderdak gevonden bij familie en vrienden en ook zijn er door de gemeente verschillende opvanglocaties ingericht. Die voldoen volgens burgemeester De Boer van Herkenbosch aan de coronaregels. "De bedden staan op anderhalve meter afstand van elkaar."
De brandweer krijgt bij het blussen hulp van Duitse collega's en van vier Chinook-helikopters van de luchtmacht. Vliegbasis Volkel bleef vanavond langer open om de luchtmacht te ondersteunen bij het bijtanken van de helikopters. Toen het donker werd zijn de blusactiviteiten vanuit de lucht gestaakt. Op de grond gaan de blusactiviteiten door.
Op de Veluwe waren vannacht drie verschillende natuurbranden. Twee weken geleden waren er in de regio Apeldoorn vier verschillende branden in één nacht. De politie onderzoekt of er een verband is tussen de verschillende branden en sluit brandstichting niet uit.