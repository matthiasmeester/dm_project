Het geregistreerde dodental in verband met het coronavirus is tussen 10.00 uur dinsdag en 10.00 uur vandaag gestegen met 138. In totaal zijn sinds de start van de uitbraak 4054 overledenen gemeld aan het RIVM van wie is vastgesteld dat ze leden aan covid-19, de ziekte die door het virus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Dat zijn er vandaag 124. Dat is vergelijkbaar met gisteren, toen er 118 opnames werden gemeld.
In totaal zijn er nu 10.021 mensen die in het ziekenhuis liggen of hebben gelegen. Volgens het RIVM blijven zowel de opnames als de sterfgevallen "een dalende lijn vertonen".
Het instituut wijst er daarbij op dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. Als dat op sommige dagen meer gebeurt dan op andere dagen, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Overigens telt het RIVM alleen overledenen mee die positief zijn getest op het coronavirus. Het CBS publiceerde vrijdag weer cijfers die een indruk geven van het mogelijke aantal 'verborgen' coronadoden. Tot nu toe blijkt daaruit dat het aantal doden ongeveer twee keer hoger is dan door het RIVM wordt gemeld.
Het gaat bij deze totale 'oversterfte' vooral om mensen die overlijden buiten het ziekenhuis, zoals in verpleeghuizen. Die werden tot dusver nauwelijks getest en dus ook niet meegeteld als coronaslachtoffer.
Het aantal coronapatiënten op de intensive care daalde opnieuw, naar 1050. Dat zijn 37 bezette IC-bedden minder dan een dag eerder. Op het dieptepunt van de crisis steeg de bezetting van de IC-bedden met meer dan 100 per dag. Jaap van Dissel van het RIVM zei vandaag in de Tweede Kamer dat er 23.000 mensen meer op de intensive care hadden gelegen als het kabinet geen maatregelen had genomen.
Van de Nederlandse IC-patiënten met corona liggen er 44 in Duitse ziekenhuizen, vier minder dan gisteren. Vijf patiënten werden teruggebracht naar Nederland, maar er werd ook iemand juist naar een Duits ziekenhuis overgebracht. Volgens voorzitter Ernst Kuipers van het Landelijk Netwerk Acute Zorg zullen er nog wel een tijdje Nederlanders op Duitse IC's verblijven, al was het alleen maar omdat dit voor mensen uit de grensstreek de minst slechte oplossing kan zijn.
Diederik Gommers zei eerder namens de Nederlandse Vereniging voor Intensive Care dat de landelijke maatregelen pas versoepeld kunnen worden als er niet meer dan 700 coronapatiënten op de IC liggen. In dat geval is het personeel op de IC's niet langer overbelast en kunnen ook operaties van niet-covid-patiënten weer echt op gang komen. Met dat laatste is al een begin gemaakt, benadrukt Kuipers; inmiddels liggen er weer bijna 400 patiënten op de IC's om andere redenen dan covid-19. Hij denkt dat de overblijvende coronamaatregelen gelet op de huidige gunstige cijfers misschien wel eerder kunnen worden versoepeld dan gepland.
De grootste groep op de de intensive care-afdelingen is nog altijd 70 jaar of ouder. Dat geldt zowel voor de coronapatiënten die daar nu nog liggen, als voor de overledenen, als voor de mensen die zijn ontslagen uit het ziekenhuis. 
Kinderen zijn op IC's nauwelijks te vinden. Dat is een van de redenen dat het volgens Van Dissel verantwoord is om de basisscholen vanaf 11 mei weer te openen. 
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.