Ergens midden in de persconferentie over het wel of niet versoepelen van de coronamaatregelen slaakt premier Rutte een diepe zucht. Hij heeft net bekendgemaakt dat alleen de basisscholen open kunnen en dat de jeugd meer mag sporten, maar dat Nederland verder nog zeker een maand grotendeels op slot blijft. "Deze crisis is een van de grootste, meest ingrijpende en meest bedreigende periodes die ieder van ons ooit zal meemaken."
Rutte benadrukt dat hij het écht liever anders had gehad. Hij begrijpt dat mensen weer naar opa en oma, de kapper, school en het terras willen. Hij spreekt over "duivelse dilemma's" en dat hij de afgelopen tijd "ongelooflijk heeft geworsteld".
Kijk hier hoe de premier zucht en zegt dat hij "zielsgraag" zou zeggen dat er meer kan:
Rutte is de afgelopen weken dé nationale crisismanager van Nederland geworden. Een rol die hem op het lijf geschreven staat, analyseert Nieuwsuur-politiek verslaggever Arjan Noorlander. "Iedereen meekrijgen in crisistijd, dat kan je aan Rutte overlaten." Zijn gekozen woorden, de stiltes die hij laat vallen, het opkijken van zijn papier; de premier heeft de toon en tekst van deze persconferentie goed doordacht.
Kijk hier hoe Rutte zijn persconferentie begint met zijn "duivelse dilemma's" en "worsteling":
Dat wil niet zeggen dat de premier zijn persoonlijke "worsteling" niet meent, benadrukt Noorlander. "Maar hij is slim. Hij zet wel zijn woorden zo stevig neer, omdat hij weet dat hij hiermee de mensen kan overtuigen van het nut en noodzaak van die maatregelen."
Noorlander noemt Rutte een "meester in politieke marketing." "Hij weet donders goed hoe je een politiek verhaal vertelt, en hij zal overigens de eerste zijn die dit ook toegeeft."
In deze persconferentie greep Rutte ook een gesprek met de Duitse bondskanselier Merkel aan om zijn toehoorders ervan te overtuigen dat verdere versoepeling onverantwoord is. "Ik had Angela Merkel zaterdag lange tijd hierover aan de lijn".
Kijk hier hoe Rutte en Merkel worstelen met hetzelfde dilemma: 
Dat Ruttes toon op deze persconferentie misschien zwaarder klonk dan op de vorige perspresentaties, komt ook omdat hij een moeilijke boodschap moest vertellen. Tot nu toe heeft het kabinet zwaar geleund op adviezen van deskundigen. Noorlander: "Maar nu wordt het veel ingewikkelder, omdat het kabinet nu een politieke weg moet kiezen, zelf keuzes moet maken en niet alleen meer kan zeggen: ik volg de adviezen op."