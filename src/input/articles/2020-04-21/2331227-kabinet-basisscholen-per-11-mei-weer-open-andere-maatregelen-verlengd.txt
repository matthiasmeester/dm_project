Basisscholen gaan op 11 mei weer open. Dat maakt het kabinet vanavond bekend, bevestigen bronnen naar aanleiding van een bericht van RTL Nieuws. Of alle kinderen dan meteen welkom zijn of dat er alleen kleine groepjes worden toegelaten, mogen de koepelorganisaties van scholen bepalen in overleg met het ministerie van Onderwijs.
Voor andere maatregelen uit de 'intelligente lockdown', zoals de sluiting van de horeca, geldt dat ze verlengd worden tot 19 mei.
Op sommige scholen eindigt de meivakantie al een week eerder. Of die scholen dan ook al een week eerder open kunnen, is nog onduidelijk.
Het kabinet neemt hiermee het advies over van het Outbreak Management Team (OMT). Ook de deskundigen uit dat team denken dat het mogelijk is om de basisscholen na de vakantie weer te openen. Jonge kinderen ontwikkelen bijna nooit ernstige symptomen als ze het coronavirus oplopen en verwacht wordt dat ze het virus ook nauwelijks verspreiden. Als de basisscholen hun deuren openen, zal dat weinig gevolgen hebben voor de druk op de zorg, denkt het OMT.
Het kabinet zal vanavond ook bekendmaken dat het verbod op evenementen verlengd wordt tot 1 september. Op plekken waar veel mensen bij elkaar zijn, zijn de risico's op besmetting groot. Dat betekent dat er de hele zomer geen grote festivals gehouden mogen worden. Ook dat is in lijn met het advies van het OMT. Ook verschillende burgemeesters hadden aangedrongen op een langer verbod op evenementen.
Vanavond om 19.00 uur is er een persconferentie met premier Rutte die meer bekendmaakt over de maatregelen van het kabinet. Deze persconferentie wordt live uitgezonden op NPO1, NPO Politiek en nos.nl.