Het Limburgse dorp Herkenbosch wordt ontruimd vanwege de brand in Nationaal Park de Meinweg. Volgens de Veiligheidsregio Limburg-Noord is het een voorzorgsmaatregel om risico's voor de volksgezondheid te vermijden. In de rook zit een hoge concentratie koolmonoxide.
Eerder werden al twee zorginstellingen in het dorp ontruimd. In Herkenbosch wonen ongeveer 4000 mensen. Vanwege de ontruiming is een NL-Alert verstuurd.
De bewoners worden gefaseerd geëvacueerd: eerst het rode gebied, dan oranje en daarna geel. Inmiddels zijn de rode en oranje zones ontruimd. Volgens de veiligheidsregio moeten bewoners erop rekenen dat ze op z'n vroegst in de middag weer naar huis kunnen.
Inwoners wordt opgeroepen om zelf onderdak te zoeken. Anders kunnen ze terecht in 16 sporthallen in de regio, meldt 1Limburg. Het Rode Kruis heeft 800 bedden beschikbaar gesteld.
Een deel van de bewoners wordt per bus geëvacueerd, is te zien bij 1Limburg:
Eerder werden al twee zorginstellingen ontruimd (de kleine cirkels op de kaart). Ook is de snelweg A67 tussen in beide richtingen dicht.
"U kunt zich voorstellen dat dit besluit niet zonder wikken of wegen is genomen", schrijft burgemeester Monique de Boer-Beerta van de gemeente Roerdalen, waar Herkenbosch onder valt, in een verklaring. "Ik heb me echter goed laten adviseren door alle deskundigen en alles afwegende besloten om - gezien de hoge concentratie koolmonoxide - toch tot evacuatie over te gaan."
De burgemeester benadrukt dat bij de evacuatie rekening wordt gehouden met de coronarichtlijnen van het RIVM. Per locatie worden maximaal vijftig mensen opgevangen.
Bewoners tonen begrip voor de evacuatie. "De rook hing ook al binnen. Met name als je buiten komt ruik je de rook ook echt. Het slaat op je keel", zegt een van hen op L1 Radio. Volgens een andere bewoner komt het voor de meesten niet als een verrassing: "Ze zien het al de hele dag aankomen. Ze zitten al twee dagen in de rook."
In het dorp surveilleert de politie om te zien of iedereen is vertrokken:
Locoburgemeester Jan Smits zegt op L1 Radio dat evacuatie gemoedelijk verloopt. "De mensen die ik gesproken heb, zijn allemaal vol begrip en die snappen waarom we dat doen. Sommigen zien het zelfs als een uitje omdat ze het nog nooit meegemaakt hebben."
Bij het blussen van de brand in natuurgebied de Meinweg krijgt de brandweer hulp van collega's uit Duitsland en België. Twee tanks van defensie hebben stoplijnen in het natuurgebied aangebracht om te voorkomen dat het vuur zich verder verspreidt.
Een aantal inwoners van de dorpen Liessel en Griendtsveen bij de Deurnense Peel hebben in verband met de veenbrand daar hun huizen moeten verlaten. Ze worden opgevangen in het gemeentehuis van Deurne.
Het lukt de brandweer maar niet om het vuur onder controle te krijgen. Dat komt door de harde oostenwind, die ervoor zorgt dat het vuur zich snel kan verspreiden, en ook door de grondsoort.