De branden die sinds gisteren woeden in natuurgebieden De Deurnese Peel in Brabant en De Meinweg in Limburg zijn nog niet onder controle. De brand in De Meinweg laaide rond 14.00 uur vanmiddag opnieuw op door de harde wind. Het gaat in beide gevallen om zeer grote branden.
In Limburg is nu meer dan 170 hectare verbrand. In de Peel gaat het om 100 hectare.
Omwonenden krijgen het advies om ramen en deuren gesloten te houden vanwege de grote hoeveelheid rook. Mensen die bij de branden willen kijken, worden geweerd.
In Limburg krijgt de brandweer hulp van Duitse collega's.
Vannacht waren de vlammen nog metershoog:
De Veiligheidsregio houdt er rekening mee dat het werk in de Peel ook na vandaag nog niet afgelopen is. Door de stevige wind en de aard van het natuurgebied is de brand lastig te blussen. 
De Deurnese Peel kent weinig paden en wegen. Het gebied bestaat uit veengrond, is nat en drassig, maar er zijn ook droge gedeeltes die moeilijk te blussen zijn, volgens de Veiligheidsregio. De brandweer heeft er nu zeker tachtig mensen aan het werk. Daar zit onder meer een specialistisch team bij dat ervaring heeft met moeilijk begaanbare gebieden.
Deze brandweerman laat zien hoe er gewerkt wordt:
Net als gisteren krijgt de Brabantse brandweer hulp van Defensie. Er zijn vier grote blushelikopters van de Luchtmacht ingezet.
Elke 'bucket' bevat 10.000 liter water:
Naast het blussen wordt er ook hard gewerkt om te voorkomen dat het vuur overslaat naar plekken in de buurt van woningen. 
Lieke Verhoeven is boswachter in de Deurnese Peel. Ze verwacht dat de natuur wel herstelt, maar vreest dat veel dieren zijn omgekomen.
Rond 15.00 uur ontstond er nog een derde zeer grote natuurbrand. Deze woedde op de Kerkeindse Heide bij Moergestel. De brandweer kreeg ondersteuning van Belgische collega's met extra waterwagens.
Bij de brand is veel rook ontstaan die over Tilburg-Zuid en Goirle trok. Mensen die daar in de buurt wonen kregen het advies ramen en deuren te sluiten en ventilatie uit te zetten.
Rond 19.15 uur waren de vlammen weg. Er moet nog wel langdurig worden nageblust om te voorkomen dat het vuur weer oplaait.