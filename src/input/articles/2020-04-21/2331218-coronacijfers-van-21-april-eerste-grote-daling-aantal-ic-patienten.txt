Het aantal coronapatiënten op de intensive care is voor het eerst fors gedaald. In 24 uur daalde het aantal corona-patiënten op de intensive care met 71, terwijl dat de afgelopen tijd met twintig à dertig was. Op het hoogtepunt van de crisis steeg de bezetting van de IC-bedden nog met meer dan honderd per dag.
In totaal liggen er nu 1087 corona-patiënten op de intensive care. Daarvan liggen er 48 in Duitse ziekenhuizen. Maandag lagen er nog 50 Nederlandse coronapatiënten op de Duitse intensive care.
Patiënten liggen nog steeds lang op de intensive care, op dit moment gemiddeld twintig dagen. "Er is wel een kleine groep corona-patiënten die sneller herstelt en binnen twaalf dagen van de intensive care af is", zegt Kuipers. "Maar de grote groep die er nu ligt, ligt er al twintig dagen." Dat beeld is ongewijzigd.
Volgens Kuipers is dit de lang verwachte snelle daling waar op gehoopt werd. Ook is het percentage non-covid patiënten op de IC toegenomen. "Dat is een goed teken, want dat betekent dat de reguliere zorg weer voorzichtig wordt opgestart."
Of deze forse daling gaat doorzetten is de vraag. "Dat hopen we, maar we moeten niet schrikken als het morgen tegenvalt." Bovendien wijst hij erop dat we nog niet weten welk effect eventuele versoepelingen van maatregelen gaan hebben. "Dat weten we pas een paar weken na de versoepeling. Dus het blijft de komende lange periode ingewikkeld, dat is de nieuwe realiteit."
Het geregistreerde dodental als gevolg van het coronavirus is tussen 10.00 uur gisteren en 10.00 uur vandaag gestegen met 165. In totaal zijn aan het RIVM nu 3916 overledenen gemeld van wie is vastgesteld dat ze leden aan het coronavirus.
Tot 10.00 uur vanmorgen kwamen er ook 118 ziekenhuispatiënten met corona bij; de teller staat nu op 9897 mensen die in het ziekenhuis liggen of hebben gelegen.
Op dinsdag is het aantal nieuwe ziekenhuisopnames en doden meestal hoger. Deze 'dinsdagpiek' komt doordat gevallen in het weekend vaak later worden gemeld. Er zit altijd een vertraging tussen dag van overlijden en de dag dat hij wordt gerapporteerd en ook ziekenhuisopnames worden soms pas later doorgegeven. In het weekend is dat effect nog sterker.
Vergeleken met andere dinsdagen is de piek echter beperkt. Het aantal nieuwe ziekenhuisopnames van 118 is het laagste aantal op een dinsdag sinds half maart. Dat past in de dalende trend van het aantal ziekenhuisopnames.
Het aantal nieuwe doden lag vorige week dinsdag nog wel iets lager dan vandaag, maar omdat dat de eerste dag na het lange paasweekend was, is dat cijfer niet goed te vergelijken met andere dinsdagen. Op woensdag 15 april was het aantal nieuwe opnames en doden hoger dan vandaag.
Mensen die door het coronavirus overlijden maar niet zijn getest, zijn in deze statistieken niet terug te vinden. Het CBS publiceerde vrijdag weer cijfers die een indruk geven van het aantal mogelijke 'verborgen' coronadoden. Tot nu toe blijkt daaruit dat het aantal doden ongeveer twee keer hoger is dan door het RIVM wordt gemeld.
Het gaat daarbij om mensen die overlijden buiten het ziekenhuis, bijvoorbeeld thuis of in verpleeghuizen. Omdat in verpleeghuizen tot nu toe nauwelijks wordt getest, tellen mensen die daar zijn overleden vaak ook niet mee als coronaslachtoffers.
Het aantal patiënten op de intensive care wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.