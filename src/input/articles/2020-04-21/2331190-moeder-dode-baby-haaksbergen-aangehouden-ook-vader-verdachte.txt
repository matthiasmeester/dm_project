De moeder van een overleden baby uit Haaksbergen is aangehouden. De 30-jarige vrouw wordt verdacht van betrokkenheid bij de dood van haar baby. Ook de vader blijkt verdachte in deze zaak. De politie bevestigt dit, maar wil niets kwijt over zijn mogelijke rol. De man is nog niet aangehouden.
Bronnen zeggen tegen RTV Oost dat de vrouw in het recente verleden ook al eens is bevallen van een baby en dat dit kind kort daarop overleed. De politie zegt hiervan op de hoogte te zijn. "We kennen deze informatie, maar gaan hier verder niet inhoudelijk op in. Het mag duidelijk zijn dat deze zaak heel gevoelig ligt."
Omdat de baby mogelijk thuis is overleden werd vorige week de woning van de moeder afgezet en doorzocht op forensische sporen. De doodsoorzaak van het kindje is onduidelijk, die wordt nog onderzocht door de politie.
Er is sectie gepleegd op het lichaam. "Over de uitkomsten daarvan doen we geen mededelingen", zegt politiewoordvoerder Chantal Westerhoff.
Artsen sloegen in het paasweekend alarm toen de 30-jarige vrouw zich in het ziekenhuis had gemeld met een pasgeboren overleden baby.
Buurtbewoners vertelden eerder aan de regionale omroep dat in de woning een jong stel woont. Over een eventuele zwangerschap wisten ze niks. Door de maatregelen rondom het coronavirus blijven veel mensen binnen en was er weinig contact tussen de buren.