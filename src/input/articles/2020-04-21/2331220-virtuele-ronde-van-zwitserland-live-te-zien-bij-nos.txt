Wat de Belgische televisie deed met de virtuele Ronde van Vlaanderen, gaat de NOS doen met de virtuele Ronde van Zwitserland: live uitzenden. Niet op televisie, maar op NOS.nl, Facebook, YouTube en in de NOS-app.
De koers, waarbij de renners vanuit huis op hun hometrainer inloggen op een simulatieprogramma en delen van het echte parkoers voorgeschoteld krijgen, staat van woensdag 22 april tot en met 26 april op het programma. Alle vijf etappes zullen we live streamen, met commentaar van Gio Lippens en Joris van den Berg.
Online wielerwedstrijden zijn niet te vergelijken met koersen in het echt. De weersomstandigheden spelen geen rol, van een ploegenspel is amper sprake en renners kunnen niet vallen. De zwaarte van het parkoers kan echter wel nagebootst worden.
Er is een sterke startlijst met vijftien WorldTour-ploegen, die elk per etappe maar drie renners mogen opstellen. Negen Nederlandse coureurs zijn van de partij: Bauke Mollema, Koen de Kort, Wout Poels, Moreno Hofland, Robert Gesink, Mike Teunissen, Pascal Eenkhoorn, Wilco Kelderman en Pim Ligthart.
Ook toppers als Julian Alaphilippe, Remco Evenepoel, Primoz Roglic, Romain Bardet, Greg Van Avermaet, Vincenzo Nibali en wereldkampioen Mads Pedersen zullen minsten één rit rijden.
Er wordt geen algemeen klassement opgemaakt van de virtuele Ronde van Zwitserland, omdat er elke dag andere renners aan de start staan. De deelnemers zullen enkel om de dagzeges strijden. 
De reguliere Ronde van Zwitserland stond gepland van 6 tot en met 14 juni, maar de WorldTour-koers kan vanwege de coronacrisis voor het eerst sinds de Tweede Wereldoorlog niet doorgaan.