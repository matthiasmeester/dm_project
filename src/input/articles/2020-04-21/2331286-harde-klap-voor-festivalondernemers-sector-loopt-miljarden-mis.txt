Van het Zomercarnaval in Rotterdam tot een boerenschuurfeest in Tinte: honderden evenementen gaan deze zomer niet door nu premier Rutte bekend heeft gemaakt dat bijeenkomsten tot 1 september zijn afgelast.
De evenementenbranche reageert teleurgesteld maar begripvol op de nieuwe coronamaatregel. "Het is fijn dat er nu duidelijkheid is", zegt Willem Westermann van de Vereniging van Evenementenmakers (VVEM).
Die duidelijkheid betekent volgens Westermann meteen ook een harde klap voor festivalondernemers. "Die weten nu zeker: we zitten heel lang zonder omzet." Hij voorspelt een omzetdaling van 4 miljard euro. "Die is in een klap verdampt." In een normaal jaar is de Nederlandse evenementenbranche goed voor een omzet van ruim 7 miljard euro.
Met de afgelastingen vreest hij voor het verdwijnen van zo'n 48.000 banen. "Van de ruim 60.000 mensen die er nu werken, van licht- en geluidsmensen tot podiumbouwers, zullen velen hun baan kwijtraken".
Bijna 700 festivals met meer dan 3000 bezoekers zijn afgelast door de maatregel. In totaal zijn het volgens Westermann zo'n 1300 kunst- en cultuurevenementen die tussen april en september niet doorgaan. Dat betekent volgens hem dat 20 tot 24 miljoen bezoekers hun festival, concert of beurs dit jaar in de soep zien lopen.
Veel evenementen bezinnen zich op alternatieven. Zo zegt theaterfestival Oerol op Terschelling te denken aan een festival in "alternatieve vorm".
Ook worden evenementen uitgesteld tot volgend jaar: 
Pinkpop, North Sea Jazz, Lowlands, Down the Rabbit Hole, Best Kept Secret en Woo Hah melden dat de voor dit jaar gekochte tickets geldig blijven voor 2021. Zwarte Cross laat morgenmiddag of donderdagochtend weten wat er met tickets gebeurt.
De organisatie van de Nijmeegse Vierdaagse noemt de afgelasting "begrijpelijk maar verdrietig". Bestuursvoorzitter Walter Hamers zegt tegen Omroep Gelderland: "Het grootste evenement van Nederland organiseren, is in deze tijden onverantwoord. Dus we staan achter dit verbod. Neemt niet weg dat de afgelasting ontzettend verdrietig is."
De organisatie van North Sea Jazz, dat gepland stond voor 10, 11 en 12 juli in Rotterdam Ahoy noemt het "heel spijtig, maar gezien de huidige omstandigheden uiteraard de enige optie".