In Sri Lanka zijn de aanslagen herdacht die precies een jaar geleden, op Eerste Paasdag, werden gepleegd op kerken en hotels op het eiland. Vanwege de uitbraak van het coronavirus zijn publieke bijeenkomsten geschrapt en staan de Sri Lankanen vooral vanuit huis of - op afstand - in de kerk stil bij de slachtoffers en hun naasten.
Kerken luidden vanochtend om 08.40 uur lokale tijd hun klokken, het tijdstip van de eerste bomaanslag vorig jaar. Ook waren de Sri Lankanen twee minuten stil: 
Op 21 april vorig jaar bliezen zelfmoordterroristen delen van drie kerken en drie hotels op, verspreid over het hele eiland. Daarbij kwamen meer dan 250 mensen om het leven, onder wie drie Nederlanders. Honderden anderen raakten gewond.
De aanslagen worden toegeschreven aan twee Sri Lankaanse islamitische splintergroeperingen. Ze zijn opgeÃ«ist door IS.
Kardinaal Malcolm Ranjith, de aartsbisschop van hoofdstad Colombo, riep christelijke inwoners van Sri Lanka vandaag in een televisietoespraak op om thuis te bidden en een lamp aan te doen. "We staan vandaag stil bij al die mensen die hun leven hebben verloren, bij hen die ernstig gewond raakten of geliefden zijn kwijtgeraakt, bij families die zijn verscheurd."
De kardinaal uitte kritiek op de voormalige Sri Lankaanse regering, die ten tijde van de aanslagen onder leiding stond van president Sirisena. De veiligheidsdienst van Sri Lanka bleek voor aanslagen te zijn gewaarschuwd door buitenlandse inlichtingendiensten.
"We zijn bevriende naties dankbaar dat ze voorafgaand aan de aanslagen en op verschillende momenten veiligheidsinformatie met ons hebben gedeeld, die onze politieke leiders helaas niet serieus hebben genomen", zei kardinaal Ranjith in zijn toespraak.
De voormalige politiechef en een topambtenaar van het Sri Lankaanse ministerie van Defensie worden momenteel vervolgd wegens vermeende nalatigheid in aanloop naar de aanslagen.