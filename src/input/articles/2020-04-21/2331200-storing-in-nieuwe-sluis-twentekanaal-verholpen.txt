De storing bij de nieuwe sluis in het Twentekanaal bij Eefde is verholpen. Nog geen dag na de officiële ingebruikname van de sluis bleek er een sensor stuk te zijn gegaan, maar die is inmiddels gerepareerd.
Bij de nieuwe sluis is al drie of vier weken alles getest. "De nieuwe kon dus open, maar dit was een 'regulier mankement'. Het is alleen jammer dat dit op de eerste officiële dag gebeurt", zei een woordvoerder van Rijkswaterstaat eerder vandaag tegen Omroep Gelderland.
Door de storing liggen er nu zeventien schepen te wachten voor de sluis. Die kunnen nu hun weg vervolgen.
De tweede sluis in het Twentekanaal werd gisteren na drie jaar bouwen in gebruik genomen. De nieuwe sluis is dieper en schepen kunnen er sneller passeren.
De vorige sluis is sinds maandag buiten werking gesteld voor onderhoud.