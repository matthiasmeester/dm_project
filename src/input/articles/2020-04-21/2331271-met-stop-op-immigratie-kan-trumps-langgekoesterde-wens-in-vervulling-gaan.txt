President Trump wil alle immigratie naar de Verenigde Staten tijdelijk stopzetten. Volgens The New York Times wordt het voor niet-Amerikanen die in het land willen wonen en werken voorlopig onmogelijk om een visum te krijgen.
Witte Huis-ingewijden zeggen tegen de The Washington Post dat het decreet waarmee het besluit in gang wordt gezet op dit moment wordt opgesteld. Trump zou die op z'n vroegst vandaag ondertekenen. Hoe lang de immigratiestop van kracht blijft en welke uitzonderingen er gelden is nog onduidelijk, maar op Twitter heeft de president het over een tijdelijke maatregel.
Het stopzetten van immigratie is volgens de Amerikaans leider nodig om banen te beschermen en het land tegen de "de onzichtbare vijand" te verdedigen - de coronapandemie.
Maar tegenstanders vrezen dat Trump en zijn adviseurs de crisis vooral gebruiken om hun hardline beleid door te voeren.
Het is zijn meest verregaande poging tot nu toe om de Verenigde Staten af te sluiten van de rest van de wereld. Afgelopen maanden zette Trump veel vormen van immigratie stop.
Zo weert de Verenigde Staten sinds januari alle vluchten uit China, en kondigde de president in maart een inreisverbod aan voor iedereen die de afgelopen twee weken in 28 Europese landen is geweest, waaronder Nederland. Alleen burgers met een Amerikaans paspoort of een permanente verblijfstatus worden nog het land ingelaten.
Ook greep hij de coronacrisis aan als reden om de migrantenstroom vanuit Midden-Amerika aan te pakken. Asielaanvragen worden voorlopig niet in behandeling genomen en migranten die illegaal de grens oversteken worden versneld uitgezet wegens coronagevaar.
Het was al bijna onmogelijk geworden om aan een Amerikaans visum te komen sinds de uitbraak van het coronavirus. In maart besloot Trump alle visa-afdelingen van Amerikaanse ambassades te sluiten, alleen voor noodvisa wordt nog een uitzondering gemaakt.
Gedurende zijn presidentschap heeft Trump legale en illegale immigratie verder proberen terug te dringen. Het is een van de speerpunten van zijn beleid: mede door die belofte won hij de verkiezingen van 2016 en hoopt hij dat later dit jaar opnieuw te doen. Immigranten zouden de samenleving onder zware druk zetten, de lonen terugdringen en banen van Amerikaanse burgers inpikken.
Onder de belofte van America First daalde de afgelopen drie jaar het aantal uitgegeven visa al met een kwart. In 2016 werden er bijna 618-duizend uitgegeven, in 2019 was dat iets meer dan 462-duizend.
Nederlander Sebastian Wulff ondervindt daar nu de gevolgen van. Hij woont en werkt sinds drie jaar in Los Angeles. Werkte, eigenlijk, want aan het begin van de coronacrisis is hij ontslagen omdat zijn werkvisum afliep. De overheid heeft die vooralsnog niet verlengd.
"Ik vraag me af of de soep zo heet wordt gegeten als die nu door Trump wordt opgediend", reageerde hij vanmorgen in het NOS Radio 1 Journaal. "Maar als hij geen buitenlanders meer wil die hier komen werken, dan denk ik niet dat ik nog langer welkom zal zijn."
In de tussentijd wacht Wulff af. Hij mag niet terugreizen naar Nederland, omdat zijn recht op verlenging van een visum dan vervalt. "Ik zit vast en kan niet anders dan wachten."
Critici kijken smalend toe. "Trump probeert ons af te leiden van zijn rommelige aanpak van covid-19 door immigranten nu de schuld te geven", sneert congreslid Jerry Nadler van New York.
Elizabeth Warren, die het afgelopen jaar meedeed in de strijd om de Democratische presidentsnominatie, sluit zich bij die woorden aan. "U kunt niemand anders dan uzelf de schuld geven van de volkomen verwarde reactie op een dodelijke crisis, mr. president."
Uit conservatieve hoek kwam bijval voor Trumps aankondiging. Senator Tom Cotton van Arkansas schreef op Twitter: "22 miljoen Amerikanen zijn afgelopen vier weken hun baan verloren door the China-virus. Laten we hen weer aan het werk helpen voor we meer buitenlanders importeren die hun baan beconcurreren."
Trump kondigt de ban aan op het moment dat de eerste staten in eigen land de lockdownmaatregelen versoepelen. In Texas en Vermont mag een beperkt aantal bedrijven weer open, ook een drietal zuidelijke staten start de economie op korte termijn weer op.
Zo kunnen inwoners van Georgia vanaf vrijdag weer naar de kapper en de sportschool. Komende week worden ook restaurants en bars in beperkte mate weer geopend voor gasten.
Daarmee wordt gehoor gegeven aan de schreeuw van veelal conservatieve demonstranten. Zij gingen afgelopen week met tientallen, soms duizenden tegelijk de straat op.
Ze eisen dat hun land weer opengaat, zodat ze terug aan het werk kunnen. De lockdown doet volgens hen meer kwaad dan goed en zou de economie te hard raken. President Trump schaarde zich achter hen in een serie tweets. Daarin riep hij op tot de 'bevrijding' van een drietal staten.
De Verenigde Staten zijn het huidige epicentrum van de coronapandemie. Het dodenaantal is er opgelopen tot boven de 42.000 bijna evenveel als Spanje en ItaliÃ« bij elkaar. Bij meer dan 775-duizend mensen is het covid-19 vastgesteld.