Er wordt gespeculeerd over de gezondheid van de Noord-Koreaanse leider Kim Jong-un. Volgens Zuid-Koreaanse media heeft hij deze maand een medische behandeling gehad en kampt hij nu mogelijk met gezondheidsklachten.
Persbureau Bloomberg meldt dat de Amerikaanse regering na de operatie niet wist of Kim nog leefde of dat hij dood was. NOS-correspondent Garrie van Pinxteren is zeer voorzichtig met dit soort berichten: ''Als er al iets mis zou zijn met Kim Jong-un weten de Verenigde Staten en Zuid-Korea dat niet.''
De geruchten kwamen op gang na berichtgeving van onder andere de Amerikaanse nieuwszender CNN. Volgens een Amerikaanse overheidsfunctionaris volgen de Verenigde Staten de berichtgeving over de gezondheid van Kim op de voet. Zuid-Korea laat via een functionaris van het kantoor van de president weten dat er geen bijzondere tekenen waren dat Kim zwaar ziek zou zijn. "We hebben niets te bevestigen en we hebben geen bijzondere bewegingen gezien in Noord-Korea."
De 36-jarige Kim ontbrak op 15 april bij de viering van de verjaardag van zijn grootvader Kim Il-sung, een belangrijke nationale feestdag in Noord-Korea. Het is hoogst ongebruikelijk dat de Noord-Koreaanse leider ontbreekt op deze dag: rond Kim Il-sung heerst in het stalinistische land nog altijd een enorme persoonscultus. Vier dagen ervoor werd Kim Jong-un wel gezien op een vergadering van de regering.
Zuid-Koreaanse media schreven deze maand dat Kim wordt behandeld na een ingreep voor hart- en vaatziekten. Nieuwssite Daily NK, die grotendeels wordt gerund door overgelopen Noord-Koreanen, meldt dat Kim revalideert in een villa nabij de berg Mount Kumgang, na een ingreep op 12 april. Volgens de website is de gezondheid van de Noord-Koreaanse leider de laatste maanden hard achteruit gegaan door obesitas, stevig roken en hard werken.
Anna Fifield, schrijfster van een boek over Kim Jong-un, wijst er op Twitter op dat berichten over Noord-Korea lastig zijn om te verifiÃ«ren. Volgens haar leidt de slechte conditie van Kim ertoe dat er steeds vaker geruchten ontstaan.
Het is allerminst zeker wat er in het afgesloten land zou gebeuren als de leider wegvalt. Er verschijnen er steeds vaker berichten dat de zus van de leider, Kim Yo-jong, zaken waarneemt voor haar broer, zegt Van Pinxteren. Maar dat betekent volgens de correspondent niet dat zij automatisch de opvolger is. ''Mocht er iets gebeuren met Kim, dan gaat er achter de schermen een machtsstrijd plaatsvinden."