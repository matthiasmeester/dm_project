De politie roept de mannen die in mei vorig jaar in Boxtel een auto van dierenactivisten vernielden op zich te melden. Ze krijgen twee weken de tijd. Als ze dat niet doen, maakt de politie een foto openbaar waarop alle acht mannen herkenbaar in beeld zijn.
Het incident speelde zich af in de buurt van een bezette varkensstal. Meer dan honderd activisten hadden de stal bezet om aandacht te vragen voor het leed dat de dieren daar zou worden aangedaan. Tientallen andere boeren en sympathisanten van de varkensboer kwamen eropaf om een tegendemonstratie te houden. De ME moest tussenbeide komen om een gevecht tussen beide groepen te voorkomen.
Volgens een woordvoerder van de activisten werd de stal totaal willekeurig gekozen. "We hebben deze boerderij niet gekozen omdat het er bijvoorbeeld slechter aan toe zou gaan dan bij andere boerderijen", zei hij tegen de media.
De bezetting in Boxtel was volgens een aantal boeren de druppel die de emmer deed overlopen. De stal werd tien uur lang bezet. In totaal werden 77 mensen opgepakt.
Voor varkenshouder en fruitteler Mark van den Oever uit Sint Hubert was de maat vol en hij richtte de Farmers Defence Force op, een Facebook- en whatsappgroep waarin boeren zich konden verdedigen tegen willekeurige stalbezettingen. Zij groeiden door de stikstofproblematiek uit tot één van de organisatoren achter de boerenprotesten.
Optreden van de ME kon niet voorkomen dat auto's van dierenactivisten in de sloot belandden.