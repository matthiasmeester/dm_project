De politie heeft vanavond bewakingsbeelden van de diefstal van het schilderij van Van Gogh uit museum Singer Laren getoond in het tv-programma Opsporing Verzocht.
Het doek dat Vincent van Gogh in 1884 maakte, werd eind maart gestolen uit het museum in Laren. Het gaat om het werk Lentetuin, de pastorietuin te Nuenen in het voorjaar. Het gestolen schilderij is 57 centimeter breed en 25 centimeter hoog, is eigendom van het Groninger Museum en was aan Singer Laren uitgeleend.
Op de bewakingsbeelden is te zien hoe een man op een scooter 's nachts bij het museum stopt, met een moker twee glazen deuren inslaat en even later met het schilderij onder zijn arm het museum weer verlaat.
Bekijk de beelden van de roof:
Volgens de politie is het nog niet duidelijk of de dader hulp heeft gehad. Mogelijk heeft een handlanger het schilderij na de roof overgepakt van de inbreker, meldt NH Nieuws.
De politie is nog op zoek naar getuigen, twee in het bijzonder: de bestuurder van een bestelwagen die net voor de inbraak voor het museum langsreed en een fietser die ook op de beelden te zien is.