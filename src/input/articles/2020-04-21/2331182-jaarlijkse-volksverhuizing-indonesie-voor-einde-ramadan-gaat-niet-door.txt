Het is niet de bedoeling dat inwoners van Indonesië eind mei massaal terugkeren naar hun geboortedorp om het einde van de ramadan te vieren. Normaal gesproken gaan bij deze traditionele 'mudik' vele miljoenen Indonesiërs op pad, maar president Widodo zet daar dit jaar een streep door. Daarmee hoopt hij verdere verspreiding van het coronavirus te voorkomen.
Eerder verzette Widodo zich nog tegen een verbod op de mudik. In plaats daarvan hoopte hij Indonesiërs ervan te overtuigen dat ze er beter niet aan konden deelnemen.
Maar volgens onderzoek van het ministerie van Transport is bijna een kwart van de 270 miljoen inwoners van Indonesië, het grootste moslimland ter wereld, nog steeds van plan om voor het Suikerfeest naar zijn geboorteplek te reizen. Zo'n 7 procent van de Indonesiërs zou zelfs al zijn vertrokken. Daarom verbiedt Widodo de 'volksverhuizing' nu alsnog.
Vorige week waarschuwden gezondheidsexperts van de Universiteit van Indonesië dat de mudik op Java tot miljoenen coronabesmettingen zou leiden. Zonder deze uittocht zou dat aantal beperkt kunnen blijven tot 750.000, zeiden zij. Java is het grootste en dichtstbevolkte eiland van Indonesië, alleen al in de hoofdstad Jakarta wonen ruim tien miljoen mensen.
Officieel zijn in Indonesië bijna 7000 coronabesmettingen gemeld. Volgens de cijfers zijn 590 mensen aan het virus overleden, een onwaarschijnlijk laag aantal op een totaal van 270 miljoen inwoners.
Het duurde lang voordat Indonesië naar buiten kwam met de eerste coronabesmetting. Pas begin maart werden de eerste twee besmettingen bekend. Critici plaatsten daar meteen vraagtekens bij; volgens onderzoekers van Harvard was het statistisch heel onwaarschijnlijk dat Indonesië daarvoor geen besmettingen had. Mogelijk speelde het lage aantal tests hierbij ook een rol.