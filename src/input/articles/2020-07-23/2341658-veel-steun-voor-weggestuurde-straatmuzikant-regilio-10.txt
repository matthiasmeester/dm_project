De jonge straatmuzikant Regilio uit Enkhuizen, die vanwege een beperkt repertoire op zijn blokfluit naar huis werd gestuurd door boa's, krijgt veel steunbetuigingen. Omwonenden en winkeliers hadden zich beklaagd over de muziek van de 10-jarige Regilio omdat ze voortdurend hetzelfde deuntje hoorden.
De jongen heeft inmiddels een aanbieding gekregen om in een band te spelen, een man heeft hem aangeboden muziekles te geven en als kers op de taart werd Regilio gebeld door hiphopartiest Kraantje Pappie.
Vanochtend was Regilio telefonisch te gast in het ochtendprogramma van NPO 3FM, waar hij werd verrast door de hiphopartiest. "Toen ik met Kraantje Pappie op de radio was, zei hij dat hij mijn blokfluitlessen wil betalen," zegt Regilio opgewekt tegen NH Nieuws.
Eerder zaten lessen voor Regilio er niet in. Hij studeerde daarom zijn liedjes zelf in, maar dat duurt best wel lang, vindt hij. "Ik wilde al eerder op les, want dan leer je sneller." Nu kan hij door de lessen straks zijn repertoire uitbreiden. "Ik ben er heel blij mee. Mensen vinden het vervelend dat ik maar twee liedjes kan."
Kijk en luister hier naar Regilio met zijn blokfluit: 
Deze week kwam de jonge straatmuzikant huilend thuis toen hij was weggestuurd met zijn blokfluit. Straatmuzikanten worden in Enkhuizen gedoogd, maar winkeliers konden Regilio's spel niet waarderen en vinden dat de jongen te lang op dezelfde plek speelt. Inmiddels heeft de schrik van het wegsturen plaatsgemaakt voor blijdschap. "Ik ben nu juist veel blijer. Eerst was het een beetje negatief, maar nu zijn er allemaal positieve dingen."
Begin deze week dacht de jongen nooit meer te willen spelen, inmiddels is hij van gedachten veranderd. "Ik heb weer een beetje moed gekregen om te spelen, maar nog niet meteen. Ik vind het nu toch nog een beetje spannend omdat ik bang ben dat ik weer weggestuurd word. Maar ik zal niet heel lang wachten."