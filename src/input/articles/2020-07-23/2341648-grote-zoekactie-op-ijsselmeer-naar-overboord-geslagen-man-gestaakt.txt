Op het IJsselmeer is urenlang gezocht naar een vermiste man. Het slachtoffer viel overboord van een zeiljacht. De Kustwacht heeft na uren zoeken de zoekactie beëindigd en de regie overgedragen aan de politie.
Het slachtoffer was met meerdere mensen op een zeiljacht aan het varen. Volgens Koninklijke Nederlandse Redding Maatschappij kreeg de man op ongeveer een kilometer vanaf de Breezanddijk een giek tegen zijn hoofd en sloeg daarna overboord.
Bij de zoekactie werden behalve diverse schepen ook twee reddingshelikopters en een vliegtuig ingezet. De Kustwacht laat aan Omrop Fryslân weten "te vrezen voor het ergste".