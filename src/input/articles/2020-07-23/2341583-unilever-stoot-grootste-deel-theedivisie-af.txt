Unilever, bekend van merken als Unox, Dove, Axe en Ola, gaat het grootste deel van de theedivisie, waaronder Lipton, verkopen. Dat maakte de multinational bekend bij de publicatie van de halfjaarcijfers.
"Thee wordt in de hele wereld gedronken, het is de meest gedronken drank na water", zei Unilever-topman Alan Jope tegen de NOS. "Maar het heeft in de portemonnee voor ons een klein aandeel, er zit een lage marge op."
De multinational meldde eerder dit jaar al af te willen van een groot deel van de theedivisie. Een beperkt deel zoals de thee-activiteiten in India en IndonesiÃ« en het belang in het samenwerkingsverband met PepsiCo voor Lipton-ijsthee, blijven bij Unilever. "De theedivisie past niet bij de rest van Unilever", zegt Jope. "Ik denk dat we het ware potentieel er niet uithalen en dat het onderdeel op zichzelf een mooiere toekomst heeft."
Unilever is tot nu toe wereldwijd marktleider in thee. Van de 3 miljard euro die er jaarlijks aan thee wordt verdiend, komt 2 miljard van traditionele zwarte thee.
De omzet van het concern daalde in de eerste zes maanden met 1,6 procent. Het is het eerste kwartaal met krimp in bijna 15 jaar. De nettowinst steeg wel, met 10 procent naar 3,5 miljard euro.