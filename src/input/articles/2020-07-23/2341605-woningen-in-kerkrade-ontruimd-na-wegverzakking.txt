In Kerkrade zijn vanochtend meerdere woningen ontruimd geweest vanwege een wegverzakking. Volgens de veiligheidsregio is de verzakking vermoedelijk ontstaan door een 300 jaar oude mijnschacht.
Het gat in de straat is zo'n anderhalve meter diep en heeft een omvang van ongeveer vijf bij tien meter, aldus de veiligheidsregio. Het is tijdelijk volgestort met een mengsel dat nog moet uitharden. Een gespecialiseerde aannemer gaat morgen bekijken of de tijdelijke opvulling voldoende is, of dat er meer maatregelen nodig zijn. Het kan zijn dat het gat nog verder uitzakt.
Vanwege de verzakking werden dertien woningen ontruimd. De bewoners werden tijdelijk opgevangen in een buurthuis. Volgens de veiligheidsregio zijn de meeste bewoners inmiddels weer thuis. Drie woningen zijn nog niet vrijgegeven, deze inwoners krijgen elders onderdak. De gemeente Kerkrade zorgt daarvoor.
De straat blijft afgesloten en er zijn bouwhekken geplaatst rond het gat.
Op het moment van de verzakking waren er in de woonwijk werkzaamheden bezig, juist om onderzoek te doen naar oude mijnschachten.
"Normaal ontstaan er geen problemen, maar nu is het dus misgegaan", zegt wethouder Dion Schneider tegen 1Limburg. "Er is nu een gat van ongeveer een meter diep."
De verzakking is op onderstaande beelden goed te zien: