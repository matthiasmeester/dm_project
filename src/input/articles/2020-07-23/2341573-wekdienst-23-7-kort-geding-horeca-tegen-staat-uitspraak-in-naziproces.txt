Goedemorgen! Vandaag probeert de horeca met een kort geding af te dwingen dat het kabinet de coronamaatregelen versoepelt. En in Duitsland hoort nazikampbewaker Bruno D. of hij wordt veroordeeld voor medeplichtigheid aan de dood van ruim 5000 gevangenen van het kamp Stutthof. 
Het weer: in het midden en zuiden opklaringen en zon. In het noorden meer bewolking en lokaal een spat regen. Het wordt 22 tot lokaal 26 graden.
Ga je op pad? Hier vind je het overzicht van de werkzaamheden en files en de situatie op het spoor.
Kim Kardashian West vraagt om "empathie en compassie" voor haar man Kanye West. Ze laat zich voor het eerst uit over de bipolaire stoornis waar de rapper aan lijdt.
Op Instagram zegt ze dat ze niet eerder over de stoornis sprak omdat ze de privacy van haar man wilde respecteren. Maar na een onsamenhangend betoog dat Kanye op Twitter poste, en vervolgens weer verwijderde, vindt ze dat ze zich moet uitspreken.
Ze vraagt om "empathie en compassie" voor haar man en zegt: "Mensen die niet bekend zijn met stoornissen hebben snel hun oordeel klaar."
Het presidentiële vliegtuig van Mexico, dat ruim anderhalf jaar in de VS in de verkoop heeft gestaan, is terug in Mexico-Stad. Het lukt ondanks verwoede pogingen niet om een koper te vinden voor de rijk uitgeruste Boeing 787 Dreamliner, een toestel waar de linkse president Andrés Manuel López Obrador graag van af wil.
De president ziet het vliegtuig als symbool voor de corruptie en decadentie onder zijn voorgangers. Het vliegtuig kan slechts 80 mensen vervoeren. Het heeft met marmer betegelde toiletten en een presidentiële suite met eigen badkamer.
Fijne dag!