Een grote meerderheid van het Europees Parlement vindt dat de EU-deal nog moet worden aangepast. Dinsdagochtend vroeg bereikten de Europese leiders na dagenlang onderhandelen een akkoord. Het parlement is het nog niet eens met de Europese meerjarenbegroting die er nu ligt: er zou onder meer te weinig worden geïnvesteerd.
Zo vinden vijf van de zeven fracties dat er meer geld moet gaan naar gezondheid, wetenschap, klimaat en de jeugd. Verder wil het parlement bijvoorbeeld de garantie dat landen die de rechtsstaat niet handhaven geen subsidies krijgen. Het parlement dreigt tegen de begroting te stemmen als er geen aanpassingen worden gedaan.
Tijdens de onderhandelingen verzette de Hongaarse premier Orbán zich tegen de koppeling tussen de begroting en de rechtsstaat. Orbán dreigde alle afspraken te blokkeren als de EU-leiders harde afspraken over de rechtsstaat zouden maken. Volgens Nederland moet je landen die een loopje nemen met de rechtsstaat, bijvoorbeeld door politieke benoemingen van rechters, kunnen korten op geld dat uit Brussel komt.
Premier Rutte zei na afloop dat het akkoord die mogelijkheid biedt, maar niet iedereen is het daarmee eens. Volgens sommigen is de tekst nu veel te vaag.
De Europese leiders bereikten dinsdag een akkoord over het coronaherstelfonds en de nieuwe meerjarenbegroting van de EU. De meerjarenbegroting omvat zo'n 1100 miljard euro. In het coronapakket zit 750 miljard euro, waarvan 390 miljard aan subsidies en 360 miljard aan leningen.
Landen die subsidies krijgen, moeten aan bepaalde voorwaarden voldoen en hervormingen doorvoeren. Dat was een van de eisen van Nederland. Er komt wel minder geld beschikbaar voor innovaties (research en ontwikkeling) dan Nederland had gewild. Premier Rutte sprak eerder van een "omvangrijk en goed pakket waarin de Nederlandse belangen goed zijn gewaarborgd".