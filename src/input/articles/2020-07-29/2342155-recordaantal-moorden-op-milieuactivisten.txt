Vorig jaar is volgens de ngo Global Witness een recordaantal milieuactivisten om het leven gebracht. De organisatie telde 212 dodelijke slachtoffers. "Ontelbaar meer is het zwijgen opgelegd door geweld, arrestaties, bedreigingen of rechtszaken."
Global Witness becijfert dat er sinds het klimaatakkoord van Parijs in december 2015 gemiddeld wekelijks vier milieuactivisten om het leven komen. Vorig jaar viel meer dan de helft van de doden in twee landen: Colombia (64) en de Filipijnen (43).
In het laatste land kwam onder anderen Datu Kaylo Bontolan om het leven. Hij verzette zich tegen illegale mijnbouw en verdedigde de rechten van de inheemse Manobo-bevolking tegen de exploitatie van hun grond.
Vooral mensen die zich verzetten tegen mijnbouw liepen vorig jaar risico om slachtoffer te worden. Er vielen onder hen 50 doden, vooral in AziÃ« en Latijns-Amerika. Ook activisten die protesteren tegen boskap lopen veel risico.
Global Witness licht ook het Roemeense slachtoffer Liviu Pop eruit. De ranger werd doodgeschoten nadat hij zich had ingezet voor de bescherming van bossen. In het land worden die massaal gekapt door criminele bendes, zegt de ngo.
De Nederlandse organisatie IUCN, die zich inzet voor natuurbehoud, ziet in het buitenland ook steeds meer gewelddadige reacties tegen milieuactivisten, tot en met intimidatie van hun familieleden.
"Het is een symptoom van de steeds hardere strijd om natuurbehoud", zegt Doris Schyns van IUCN in het NOS Radio 1 Journaal. "Vanwege de toenemende wereldbevolking is er meer grond nodig voor de ontginning van mineralen, hout en palmolie. Mensen die opkomen voor hun land, bevinden zich in de vuurlinie", zegt Schyns.
IUCN gaat ervan uit dat het aantal van 212 gedode milieuactivisten het topje van de ijsberg is. "Cijfers zijn niet betrouwbaar door corruptie en er worden ook mensen gedood in afgelegen gebieden over wie we niets horen", zegt Schyns. Haar organisatie geeft milieuactivisten veiligheidstrainingen en betere communicatiemiddelen. Ook is er een noodfonds voor juridische bijstand.