Goedemorgen! Vandaag komen de 25 veiligheidsregio's bij elkaar om te praten over de corona-ontwikkelingen en doet de rechter uitspraak in de zaak tegen de man die in 2018 inreed op Pinkpopgangers. 
Het weer: geregeld zon, met in het noorden een lichte regen. Er waait een zwakke tot matige wind en het wordt 18 tot 23 graden.
Ga je op pad? Hier vind je het overzicht van de werkzaamheden en files en de situatie op het spoor.
Zeer waarschijnlijk zijn er tijdens de eerste elf weken van de corona-epidemie 50 tot 100 procent meer doden gevallen door covid-19 dan officieel is registreert. Die conclusie trekt het CBS, dat de zogeheten oversterfte via een nieuwe methode heeft berekend.
Het CBS schat de totale sterfte vanwege covid-19 op 10.164. Maar omdat het een schatting is, geeft het CBS ook marges aan. Met een zekerheid van 95 procent ligt de sterfte tussen de 8593 en de 11.691.
Dat er meer doden zijn gevallen dan officieel door het RIVM geregistreerd, was bekend. Niet iedereen, zeker in het begin van de pandemie, werd getest op het coronavirus. De oversterfte berekenen is een manier om toch zicht de krijgen op alle doden door covid-19. Het CBS kijkt dan hoeveel meer mensen er in een bepaalde periode meer sterven dan gemiddeld in de afgelopen jaren in diezelfde periode.
De één was ooit de assistent van de ander, maar nu zijn ze in een hevige ruzie beland: de Nederlandse voetbaltrainers Jo Bonfrère (74) en Clemens Westerhof (80). In 1994 was Westerhof bondscoach van Nigeria tijdens het WK voetbal en zou hij 100.000 dollar hebben ontvangen om van Italië te verliezen.
Tenminste, dat zou Bonfrère in Nigeriaanse media hebben gesuggereerd. Bonfrère ontkent dat, zijn woorden zouden zijn verdraaid, maar voor Westerhof was die uitleg niet voldoende. Hij sleepte Bonfrère voor de rechter om rectificatie te eisen.
Westerhof is zelf trouwens niet vies van omstreden uitspraken doen in de media. In de jaren tachtig gaf hij een interview waarin hij vertelde dat Feyenoord-spelers doping hadden gekregen. De KNVB was niet te spreken over die uitspraken en schorste Westerhof voor zes maanden.
Fijne dag!