De politie heeft drie mannen en een vrouw uit Rotterdam opgepakt voor oplichting van een telecombedrijf. Ze zouden voor meer dan een miljoen euro aan iPhones hebben verduisterd.
Een van de verdachten, een medewerker van het bedrijf, bestelde op zakelijke adressen de nieuwste telefoons. Hij zou die op een ander adres hebben laten afleveren en hebben doorverkocht.
Het telecombedrijf, waarvan de naam niet door de politie is bekendgemaakt, hield de medewerker al enige tijd in de gaten. Vorige week vrijdag werd aangifte gedaan.
Bij huiszoekingen is drie ton aan contant geld in beslag genomen en ook werd een partij telefoons gevonden.
De verdachten zijn drie mannen van 27, 31 en 39 jaar en een vrouw van 61. De vier zitten vast.