In de Amerikaanse staat Arizona is een goederentrein ontspoord en vervolgens in brand gevlogen nabij Tempe, een voorstad van Phoenix op ruim 15 kilometer ten oosten daarvan. De trein reed op dat moment, rond 06.00 uur 's ochtends lokale tijd, over een spoorbrug over een rivier.
Door de ontsporing is de brug gedeeltelijk ingestort. Waardoor de trein ontspoorde, is nog niet bekend. Het treinpersoneel is ongedeerd gebleven, wel is er iemand die te veel rook heeft ingeademd.
Op video's op sociale media is te zien dat er hevige rookontwikkeling is:
Zo'n 90 brandweerlieden zijn ingezet om het vuur te bestrijden. Dat verloopt moeizaam door de hoge temperaturen en de locatie, die lastig te bereiken is.
De trein vervoerde hakhout, maar had ook drie tankwagons. In twee daarvan zat cyclohexanon, een olie-achtige substantie die onder meer wordt gebruikt in schoensmeer en de verfindustrie. De tankwagons zijn niet in brand gevlogen en er zijn volgens het vervoersbedrijf geen lekkages geconstateerd.
De rivier is een populaire plek voor recreatie: er wordt veel gevaren en langs de oevers wordt hardgelopen en gefietst.