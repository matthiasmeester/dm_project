Het derde windpark op de Noordzee zonder subsidie gaat gebouwd worden door Shell en Eneco, die samenwerken in het consortium Crosswind. Het windmolenpark komt ruim 18 kilometer voor de kust van Noord-Holland te liggen.
Er komen 69 windmolens met een rotordiameter van 200 meter. Gezamenlijk hebben die een vermogen van 759 megawatt, goed voor grofweg 750.000 huishoudens. Inclusief dit nieuwe park zal wind op zee in 2023 goed zijn voor 16 procent van alle elektriciteitsproductie in Nederland.
Het Deense energiebedrijf Orsted was ook in de race voor het windpark in het gebied Hollandse Kust (noord), maar is het dus niet geworden.
Het ministerie van Economische Zaken zegt dat bij het beoordelen van de aanvragen ook gekeken is naar het gebruik van innovatieve toepassingen. Shell en Eneco willen met elektriciteit van het windpark waterstof produceren in een fabriek op de Tweede Maasvlakte. Die waterstof wordt vervolgens gebruikt om productieprocessen bij de Shell-raffinaderij in Pernis te verduurzamen. 