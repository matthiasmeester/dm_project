Veel Utrechtse basisscholen overtreden de wet bij het inschrijven van nieuwe leerlingen. Kinderen mogen pas worden ingeschreven als ze drie zijn, maar in de praktijk gebeurt dat al eerder.
Basisscholen in de gemeente hanteren vaak een voorinschrijving, waarvoor kinderen bij sommige scholen al vanaf hun eerste levensjaar in aanmerking komen. Kinderen met een voorinschrijving hebben vervolgens voorrang bij plaatsing op de school. Daarmee vissen ouders die zich aan de regels houden achter het net.
Dat blijkt uit onderzoek van het Landelijk Kenniscentrum Gemengde Scholen, in opdracht van de Utrechtse gemeenteraad. Volgens het kenniscentrum speelt het probleem bij meer basisscholen in Nederland. "Maar dat op zo'n grote schaal de wet wordt overtreden heb ik nog niet eerder gezien", zegt een woordvoerder.
Ook ouders de fout in
Uit het onderzoek blijkt ook dat een derde van de scholen de website niet op orde heeft, waardoor de inschrijvingsprocedure en het toelatingsbeleid niet transparant zijn.
Ook ouders gaan in de fout. Ze schrijven kinderen vaak bij meer scholen tegelijk in, om niet op het laatste moment zonder school te zitten. Dat mag niet, omdat het wachtlijsten vervuilt en schooldirecties daardoor niet kunnen inschatten hoe druk het op hun school gaat worden.
De situatie loopt volgens de onderzoekers het meest uit de hand in wijken waar veel hoogopgeleide ouders wonen. Ze noemen de situatie zorgelijk en stellen dat het systeem van voorinschrijvingen moet stoppen. "Er is geen sprake van een gelijk speelveld voor ouders."
Wethouder Anke Klein (D66) vindt de situatie zorgwekkend en wil actie. "Ik heb de schoolbesturen - niet vrijblijvend - verzocht hier met urgentie werk van te maken. We zijn met de schoolbesturen overeengekomen dit probleem samen snel aan te pakken", laat ze in een verklaring weten.
Volgens scholen ligt de kiem van het probleem bij de gemeente. "De schaarste van onderwijshuisvesting in relatie tot het uitgangspunt dat de basisschool een school in de wijk wil zijn, speelt een belangrijke rol", schrijven de overkoepelende schoolbesturen in een gezamenlijk persbericht.
"In wijken waar onvoldoende lokalen zijn, geeft dat een grote druk op ouders om in een zo vroeg mogelijk stadium te proberen zekerheid te hebben dat hun kind op de gewenste school geplaatst wordt."
Het onderzoek werd uitgevoerd na een motie van de PvdA, GroenLinks, D66 en Denk. Over de conclusies volgt nog een debat in de gemeenteraad.
Raadslid Ilse Raaijmakers (PvdA) reageert bij RTV Utrecht geschokt op de uitkomsten. "Dit is zeer zorgwekkend. Laat het een wake-up call voor Utrecht zijn. We moeten meer doen om onze kinderen gelijke kansen te geven."