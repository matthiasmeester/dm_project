Grote bedrijven moeten hun leveranciers in het midden- en kleinbedrijf (mkb) sneller gaan betalen. Staatssecretaris Keijzer (Economische Zaken) en minister Dekker (Rechtsbescherming) willen de wettelijke betaaltermijn verkorten van zestig naar dertig dagen.
Dat is een gevolg van de evaluatie van de Wet betaaltermijnen grote bedrijven, die vandaag naar de Tweede Kamer is gestuurd. Vorig jaar kondigde het kabinet al aan dat de wettelijke betaaltermijn gehalveerd zou worden als de sector er niet zelf in zou slagen om sneller te betalen.
Nu blijkt dat dat inderdaad niet gelukt is. In 2019 steeg de gemiddelde betaaltermijn van 41 dagen in het eerste kwartaal naar 41,4 dagen in het tweede kwartaal. "Rekeningen worden steeds later betaald in plaats van eerder en dat is onwenselijk", zegt Keijzer. "Veel zzp'ers en mkb'ers komen in de knel als ze lang op hun geld moeten wachten." Dat geldt volgens haar zeker in deze tijden van corona.
De wetswijziging gaat waarschijnlijk dit najaar in consultatie. Daarna moeten de Eerste en Tweede Kamer er nog mee akkoord gaan.
Als de maatregel van kracht is staan mkb'ers sterker in hun onderhandelingen met grote bedrijven, zo is de verwachting. Als er niet binnen dertig dagen betaald wordt, hebben de leveranciers recht op een schadevergoeding en mogen ze de juridische en incassokosten doorberekenen.
MKB Nederland is blij met de voorgestelde wetswijziging. "Hier hebben we heel lang en heel hard voor gepleit", zegt voorzitter Jacco Vonhof.