In Parijs zijn bouwvakkers begonnen met het verwijderen van steigers rond en in de Notre-Dame. Die steigers stonden er al toen vorig jaar brand uitbrak in de kathedraal en zijn door de vlammenzee flink aangetast. Waarschijnlijk is een deel van de 40.000 buizen bij de brand aan elkaar gesmolten. Ze moeten nu een voor een worden gedemonteerd.
Dat is een gevaarlijk project, zegt persbureau AP, want de bouwsteiger weegt in totaal meer dan 200.000 kilo en is 40 meter hoog. Bouwvakkers worden aan kabels de kathedraal in gehesen, waar ze de steigeronderdelen in stukken moeten zagen. Die kunnen daarna naar beneden worden afgevoerd. De beschadigde constructie is de afgelopen maanden verstevigd om te voorkomen dat die instort zodra er onderdelen uit worden verwijderd.
Christophe Rousselot, verantwoordelijk voor de restauratie, laat zien hoe de werkzaamheden verlopen:
De torenspits van de Notre-Dame werd ten tijde van de brand gerestaureerd, daarom stonden er steigers om en in de kerk. Inmiddels is er ruim een jaar verstreken en is de kathedraal nog steeds een bouwplaats.
President Macron beloofde direct na de brand dat de Notre-Dame in vijf jaar volledig hersteld zou zijn, maar bijna niemand verwacht meer dat dat gaat lukken. Vorig jaar was er oponthoud doordat er giftige loodresten in en rond de kerk waren aangetroffen, in de winter legde een storm een deel van de werkzaamheden stil en in maart maakte de coronacrisis herstelwerkzaamheden onmogelijk.
De werkzaamheden zijn vandaag dus weer begonnen met het verwijderen van de steigeronderdelen. Naar verwachting duurt deze fase ongeveer drie maanden.