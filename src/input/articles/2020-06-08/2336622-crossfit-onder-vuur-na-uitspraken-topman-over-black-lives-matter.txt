Veel grote merken hebben zich na de dood van George Floyd en de golf van protesten die daarop volgde, uitgesproken tegen racisme en discriminatie. Het Amerikaanse fitnessbedrijf CrossFit is nu in de problemen gekomen door hoe het is omgegaan met de Black Lives Matter-beweging.
CrossFit hield zich na de dood van Floyd stil op sociale media. Een aangesloten sportschool die intern klaagde over het uitblijven van een reactie, kreeg een antwoordmail van topman Greg Glassman: "Je hebt het waanidee dat mensen denken dat jij het geweten van CrossFit bent. Je denkt dat je meer deugt dan wij, walgelijk."
In een Zoom-videomeeting met sportschoolhouders zou hij volgens een deelnemer meerdere keren gezegd hebben dat hij niet rouwt om de dood van George Floyd. En op Twitter antwoordde de topman op een tweet waarin een gezondheidsinstituut schrijft dat racisme en discriminatie ook gezondheidsissues zijn: "Het is FLOYD-19".
Duizenden sportscholen wereldwijd betalen CrossFit om zich een CrossFit-gym te mogen noemen. Maar vanwege de uitspraken van de topman zeggen zeker honderd Amerikaanse en Britse sportscholen nu te stoppen met die samenwerking. Ze willen niet meer met het merk geassocieerd worden. Ook kledingmerk Reebok, dat jarenlang samenwerkte met CrossFit, stopt daar nu mee.
Ook in Nederland zijn er veel CrossFit-sportscholen. Vondelgym, de keten van Arie Boomsma, heeft besloten te stoppen met de samenwerking. "We hernieuwen onze samenwerking niet, totdat we het gevoel hebben dat we weer op een lijn zitten met de organisatie die deze sport vertegenwoordigt", aldus het bedrijf.
De eigenaar van CrossFit Vastberaden in Amsterdam zegt de uitspraken van de topman onbegrijpelijk te vinden en er over na te denken om te stoppen met de naam CrossFit. "Dat hangt af van welke acties CrossFit Headquarters nu neemt", zegt eigenaar Vincent Broeder. "Het lijkt me gepast als de topman aftreedt en het bedrijf verder gaat zonder hem." In een mail naar zijn leden heeft hij afstand genomen van de uitspraken van de Amerikaanse topman.
CrossFit en Glassman hebben inmiddels sorry gezegd. Maar dat is voor veel sportscholen en activisten te weinig en te laat.
Meer bedrijven worstelen met hoe ze moeten omgaan met de Black Lives Matter-beweging. "Elke organisatie is onderdeel van de maatschappij en zou hierover moeten nadenken", zegt Stephan Ummelen van Waardengedreven, een bureau dat bedrijven adviseert over ethiek.
"Maar het kan ook snel fout gaan als je medeleven wordt gezien als inspelen op actualiteit. Of erger nog, als je deze beweging gebruikt om je organisatie te profileren. Het is beter als bedrijven zich eerst goed afvragen hoe zij zelf bijdragen aan een eerlijkere maatschappij."
Dit ging bijvoorbeeld mis bij Amazon. Het bedrijf zei solidair te zijn met de zwarte gemeenschap, maar kreeg daaropvolgend een stormvloed aan reacties van mensen die vonden dat het bedrijf dan eerst maar eens een fatsoenlijk loon moet gaan geven aan onderbetaalde (zwarte) magazijnmedewerkers.
"Ik snap die reactie van mensen heel goed", zegt Ummelen. "Woorden zijn heel makkelijk. En als je handelen niet in lijn is met wat je zegt, word je daarop aangesproken. Amazon zou bijvoorbeeld een grote impact op ongelijkheid kunnen maken door hun beloningssysteem te verbeteren."
"Het is vooral belangrijk dat de discussie binnen organisaties gevoerd wordt m√©t, en niet over de mensen waar deze beweging om gaat. Een eerlijk gesprek over ongemakkelijke onderwerpen zoals macht, ongelijkheid en rechtvaardigheid, zodat iedereen zijn of haar eigen rol tegen het licht kan houden. Niemand kan zich buiten dat proces plaatsen."
Een van de bedrijven die verder gaan dan alleen maar steun uitspreken en wat doneren is bijvoorbeeld creditcardmaatschappij Visa. Het bedrijf trekt 10 miljoen dollar uit voor studiebeurzen voor zwarte Amerikanen. En nadat die hun studie succesvol doorlopen, krijgen ze een baan aangeboden.
Een topman van een ander bedrijf, webforum Reddit, trok een persoonlijke conclusie uit de protesten. De witte medeoprichter Alexis Ohanian vertrok uit het bestuur van het bedrijf en zei dat zijn lege plek gevuld moet worden door een zwart persoon.