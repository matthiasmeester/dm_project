Bij de politie in Amsterdam is aangifte gedaan tegen rapper Akwasi vanwege zijn toespraak bij het anti-racismeprotest op de Dam, vorige week maandag. De rapper gaat zelf ook aangifte doen van bedreigingen die hij kreeg na het protest.
Akwasi wordt in de aangifte tegen hem beschuldigd van het aanzetten tot haat en geweld, laat de politie weten. Later deze week staan er nog meer aangiftes tegen de rapper gepland.
"Op het moment dat ik in november een Zwarte Piet zie, trap ik hem hoogstpersoonlijk op zijn gezicht", zei Akwasi onder meer in de toespraak, die bijna tien minuten duurde.
Het waren woorden die volgens zijn manager Aldo Bruining niet moeten worden gezien als een oproep tot geweld, maar tot verzet. Bruining laat weten op de hoogte te zijn van de aangifte. Het OM onderzoekt nu of de uitlatingen strafbaar waren.
"Wij zien dat met vertrouwen tegemoet", zegt Akwasi's manager. "Volgens het juridisch advies dat we hebben ingewonnen, hebben wij niets strafbaars gedaan."
Verder worden op dit moment de vele bedreigingen die Akwasi sinds zijn toespraak kreeg ge√Ønventariseerd. Van de meeste bedreigende berichten zal aangifte worden gedaan, zegt Bruining.
Akwasi deelde een aantal bedreigingen op Instagram:
"Dat inventariseren kost alleen tijd", zegt Bruining. "Er is veel binnengekomen en het gaat om veel verschillende kanalen."
Gisteren ontstond er ook beroering over een andere opmerking die volgens een aantal boze twitteraars opriep tot geweld.
"Nu nog de gevels van de Amsterdamse grachtenpanden", schreef de Amsterdamse jongerenburgemeester Achraf el Johari op Twitter bij een nieuwsbericht over het standbeeld van een slavenhandelaar dat in het Engelse Bristol door demonstranten in de haven was gegooid. De Amsterdamse grachtengordel floreerde in de Gouden Eeuw, toen Nederland geld verdiende met de internationale slavenhandel.
Enkele minuten na die tweet twitterde El Johari dat zijn oproep gevels van grachtenpanden te slopen een grap was. Maar het was wel bedoeld om aandacht te vragen voor "de zwarte bladzijden van de Amsterdamse geschiedenis". 
Noot van de redactie: in een eerdere versie van dit artikel stond dat El Johari "na een stroom aan reacties" twitterde dat zijn oproep om gevels van grachtenpanden te slopen een grap was. Dat klopt niet. Hij schreef die tweet kort na de oproep.