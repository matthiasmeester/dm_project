Een meerderheid van de gemeenteraad van Minneapolis is voor de ontmanteling van het politiekorps van de stad. Negen van de in totaal twaalf raadsleden hebben toegezegd te willen investeren in een radicale hervorming ten behoeve van publieke veiligheid.
Aanleiding is de dood van George Floyd. De beelden van zijn aanhouding in Minneapolis gingen de wereld over en leidden tot grote anti-racismeprotesten in de VS en daarbuiten.
De agent die bijna 9 minuten met zijn knie op de nek van Floyd zat, is inmiddels aangeklaagd voor een zwaardere vorm van doodslag dan waar hij in eerste instantie voor was aangeklaagd (second-degree murder). Daar staat in Minnesota een celstraf van maximaal 40 jaar op.
Maar de zwaardere aanklacht is volgens de gemeenteraad niet genoeg. "Het is duidelijk dat het politiesysteem onze gemeenschap niet veiliger maakt", zei voorzitter van de raad Lisa Bender. "Onze talloze pogingen tot hervorming hebben niets uitgehaald."
Tijdens een demonstratie in Minneapolis klommen enkele raadsleden op het podium om hun plannen bekend te maken:
Hoe de ontmanteling en hervorming er precies uit gaat zien, is niet duidelijk. De raadsleden zijn naar eigen zeggen van plan om "een einde te maken aan de politie zoals we die kennen".
Het is niet de eerste keer dat een compleet politiekorps wordt opgeheven en opnieuw wordt opgebouwd. In Camden City in de staat New Jersey zijn ze sinds 2012 bezig met een radicale hervorming. Het nieuwe korps in de stad wordt getraind om etnisch profileren te voorkomen en heeft een streng beleid voor het gebruik van geweld.
In heel de VS zijn opnieuw mensen de straat opgegaan om te demonstreren tegen politiegeweld en racisme. Alleen in Seattle werd het grimmig, toen een auto op een menigte afreed. Het is niet duidelijk wat de automobilist van plan was. 
Een man poogde de bestuurder al rijdend uit de auto te trekken. De automobilist trok vervolgens zijn pistool en schoot, waarbij de man gewond raakte. Vervolgens liep de bestuurder met getrokken pistool de menigte in.
Bekijk hier de beelden:
Later werd hij aangehouden. Alleen de man die werd neergeschoten, raakte volgens de politie gewond bij het incident.
In andere Amerikaanse steden verliepen de protesten grotendeels vreedzaam en de politie was op veel plekken een stuk minder zichtbaar aanwezig dan de afgelopen dagen.
In New York, waar de avondklok is opgeheven, droegen de meeste agenten geen helmen meer en werden barricades weggehaald, zodat demonstranten vrij konden bewegen. Burgemeester De Blasio heeft de betogers wel opgeroepen om zich te laten testen op het coronavirus. Ook in Los Angeles, San Francisco en Washington verliepen de protesten rustig.