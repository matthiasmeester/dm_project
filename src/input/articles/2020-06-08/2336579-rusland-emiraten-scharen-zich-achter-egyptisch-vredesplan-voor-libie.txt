Rusland heeft zich geschaard achter het vredesplan voor Libië dat zaterdag door Egypte werd gepresenteerd. In dat plan stelt Egypte een staakt-het-vuren en vredesgesprekken in Genève voor. Het moet leiden tot de ontmanteling van milities, het vertrek van buitenlandse strijders en uiteindelijk tot verkiezingen.
Volgens Rusland is het "uitgebreide" idee een basis voor vredesonderhandelingen in Libië, dat sinds de val van dictator Kadhafi in 2011 door oorlog wordt verscheurd. Eerder vandaag lieten de Verenigde Arabische Emiraten ook al weten het Egyptische voorstel te steunen.
Na jaren strijd zijn er nog twee grote machtsblokken in Libië over: de door de VN erkende regering van Fayez al-Sarraj en daartegenover generaal Khalifa Haftar, die na de dood van Kadhafi vanuit ballingschap terugkeerde naar Libië.
Hij is vanuit het oosten opgetrokken naar de hoofdstad Tripoli. Haftar krijgt steun van Rusland, Egypte, de Verenigde Arabische Emiraten, Saudi-Arabië en Frankrijk. De regering van Sarraj wordt gesteund door Turkije, Qatar en Italië.
Haftar veroverde vorig jaar een groot deel van het land, maar zijn opmars stokte bij Tripoli. En nu het regeringsleger de afgelopen maanden aanzienlijk meer steun heeft gekregen vanuit Turkije, verliest de generaal in rap tempo terrein.
Die verliezen lijken hem ook ontvankelijk te hebben gemaakt voor vredesoverleg. Haftar stond zaterdag naast de Egyptische president Sisi in Caïro toen het vredesplan wereldkundig werd gemaakt.
Het is alleen de vraag of de regering-Sarraj gezien de recente overwinningen om de tafel wil met Haftar. Het regeringsleger heeft sinds vorige week het noordwesten van het land weer grotendeels in handen.
De VN, die achter de regering-Sarraj staat, moedigt de pogingen van Egypte vrede te stichten in het land wel aan. Want de strijd om Tripoli, die nu al ruim een jaar duurt, "heeft bewezen dat elke oorlog onder Libiërs een verloren oorlog is", aldus de VN-missie in het land.