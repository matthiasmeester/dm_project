De Journalistieke prijs De Tegel in de categorie Nieuws is uitgereikt aan journalisten van de NOS en NRC voor hun onthulling dat bij een Nederlandse luchtaanval op een bommenfabriek van IS in Hawija in Irak in 2015 zeker zeventig burgerdoden vielen.
"Het onderzoek is zeer zorgvuldig gedaan en heeft grote maatschappelijke relevantie. Hun vasthoudendheid is absoluut te roemen", aldus de jury over Ben Meindertsma en Lex Runderkamp (NOS) en Kees Versteegh en Jannie Schipper (NRC). Minister Bijleveld van Defensie moest zich vier keer over de kwestie verantwoorden.
In de categorie Verslaggeving ging De Tegel naar de verhalen over de Utrechtse tramaanslag van AD-journalisten Yelle Tieleman, Peter Koop, Carla van der Wal en Tobias den Hartog. Voor hun verhaal over Maltese paspoorthandel wonnen Nieuwsuur-journalisten Siebe Sietsma en Luuk Mulder de prijs in de categorie Buitenland.
Coen Verbraak won de Interview-Tegel voor de serie Onze Jongens op Java  en cameraman Ruben Kocx de Storimans-Tegel voor zijn camerawerk voor een Nieuwsuur-reportage over kankerpatiënten.
De publieksprijs ging naar de productie over 'Zorgcowboys' door Jerry Vermanen en Dirk Mostert (Pointer), Jolien de Vries (Reporter Radio) en Eelke van Ark (Follow The Money). Van de 13.500 uitgebrachte stemmen kreeg dit viertal er 2215.
De Tegel is de belangrijkste prijs voor journalistiek in Nederland. Sinds 2007 worden er Tegels uitgereikt. Eerder deze week werden al de prijzen toegekend in de categorieën Onderzoek en Achtergrond.