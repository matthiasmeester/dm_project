Na maanden uitstel is vandaag in Parijs het strafproces begonnen tegen voormalig atletiekbaas Lamine Diack. De 87-jarige Senegalees staat terecht voor fraude en corruptie. Diack was van 1999 tot 2015 voorzitter van de IAAF, de internationale atletiekfederatie.
In die functie zou hij meer dan 3 miljoen euro hebben ontvangen voor het verdoezelen van positieve dopingtests van met name Russische atleten. Die konden daardoor gewoon meedoen aan de Olympische Spelen van 2012 in Londen.
Diack staat ook terecht voor het aannemen van steekpenningen rond de toewijzing van de WK atletiek van 2017 in Londen en de komende Olympische Spelen in Tokio. Diack, die zelf aanwezig is bij de rechtszaak, houdt vol dat hij onschuldig is. De Senagalees zit al jaren in huisarrest in Frankrijk. Hij kan een celstraf tot 10 jaar krijgen.
Het proces zou eigenlijk in januari van dit jaar al beginnen, maar de zitting werd toen na één uur al verdaagd. Er waren nieuwe documenten bijgekomen die nader onderzoek vereisten, onder meer een getuigenis van Papa Massata, de zoon van Diack. Die was destijds ook werkzaam voor de IAAF en is medeverdachte in het omkoopschandaal.