De laatste coronapatiënt in Nieuw-Zeeland is genezen verklaard en daarmee zijn in het land voor zover bekend geen gevallen meer van het coronavirus. Premier Jacinda Ardern heeft daarom besloten alle nog geldende maatregelen op te heffen. Alleen de landsgrenzen blijven voorlopig dicht.
Al 17 dagen op rij zijn er geen nieuwe besmettingen gemeld. Met de genezing van de laatste patiënt, een vrouw van in de 50 uit Auckland, lijkt het virus helemaal verdwenen uit het land.
"Dit is fantastisch nieuws voor de persoon in kwestie en het is ook een flinke opsteker voor de rest van Nieuw-Zeeland", zei de directeur van de Nieuw-Zeelandse gezondheidsautoriteit, Ashley Bloomfield.
Omdat het virus nu verdwenen lijkt, worden de beperkingen vanaf middernacht opgeheven. Zo hoeven Nieuw-Zeelanders bijvoorbeeld geen afstand meer tot elkaar te houden en mogen evenementen weer plaatsvinden. Cafés en restaurants mochten hun deuren enkele weken geleden al openen.
Nieuw-Zeeland nam eind maart strenge maatregelen om het coronavirus de kop in te drukken. Op dat moment waren er nog weinig gevallen bekend in het land. Zo'n 1500 mensen in het land zijn besmet geweest met het virus en 22 mensen zijn eraan overleden.
Op sociale media reageren Nieuw-Zeelanders opgetogen: