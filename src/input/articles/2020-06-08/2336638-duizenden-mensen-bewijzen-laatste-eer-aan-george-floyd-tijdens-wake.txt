In Houston is een wake gehouden voor George Floyd, die twee weken geleden om het leven kwam nadat een politieagent bijna 9 minuten een knie in zijn nek had gehouden.
Duizenden mensen, velen met mondkapjes, stonden in de rij voor de Fountain of Praise-kerk, waar de goudgekleurde kist met Floyd erin stond opgesteld.
Volgens correspondent Marieke de Vries, die vlak bij de kerk stond, mochten ze maximaal tien minuten naar binnen. Tot het einde bleef het druk in de kerk met mensen die een laatste eer wilden bewijzen aan Floyd. Hij bracht het grootste deel van zijn leven door in Houston.
"Heel heftig om hem daar te zien liggen", vond deze vrouw:
Presidentskandidaat Joe Biden heeft eerder op de dag zijn condoleances overgebracht aan de familie Floyd. Hij liet zich niet in het openbaar zien, om de aandacht niet af te leiden van waar het over moet gaan: een eerbetoon en respect betuigen aan George Floyd, zegt De Vries.
Biden neemt nog een videoboodschap op die morgenochtend bij de begrafenis wordt getoond. De steenrijke ex-bokser Floyd Mayweather betaalt die begrafenis, net als de wake.
Vanwege de coronamaatregelen zal de kerk tijdens de uitvaart maar voor een kwart gevuld zijn. Vooral familie en vrienden zijn in de kerk, maar ook enkele hoogwaardigheidsbekleders, zoals de burgemeester van Houston.
De agent die wordt aangeklaagd voor Floyds dood moest vandaag voor het eerst voor de rechter verschijnen. Die heeft zijn borgtocht vastgesteld op 1,25 miljoen dollar. Derek Chauvin wordt verdacht van 'second degree murder', voor Nederlandse begrippen een zwaardere vorm van doodslag.
"George Floyd was absoluut geen lieverdje, maar probeerde zijn leven te beteren":