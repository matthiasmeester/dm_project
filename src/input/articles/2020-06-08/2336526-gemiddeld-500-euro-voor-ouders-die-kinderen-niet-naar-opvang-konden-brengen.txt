Ongeveer 570.000 ouders komen in aanmerking voor een vergoeding van de overheid vanwege de gedeeltelijke sluiting van de kinderopvang, de afgelopen maanden. Dat heeft het Centraal Bureau voor de Statistiek (CBS) berekend. De ouders krijgen gemiddeld 500 euro terugbetaald.
Door de uitbraak van het coronavirus konden de meeste kinderen sinds 16 maart niet meer naar de opvang. Alleen ouders met cruciale beroepen mochten gebruik maken van de kinderopvang. Pas op 11 mei waren alle kinderen weer welkom, zij het met een aantal restricties. Sinds vandaag zijn die restricties opgeheven.
Ouders die kinderopvangtoeslag ontvangen en hun eigen bijdrage in de afgelopen tijd hebben doorbetaald, krijgen het bedrag volledig teruggestort van de overheid. De compensatie geldt ook voor ouders die door hun cruciale beroep hun kind wel naar de opvang konden brengen.
Het bedrag dat ouders terugkrijgen loopt sterk uiteen, vanwege de grote verschillen in de eigen bijdrage. Zo krijgen ouders met één kind in de opvang gemiddeld 390 euro terug. Ouders die drie of meer kinderen in de opvang hebben, krijgen gemiddeld 800 euro. Afhankelijk van het inkomen vallen die bedragen hoger of lager uit.
Ouders hoeven niets te doen om het bedrag terug te krijgen. De Sociale Verzekeringsbank maakt het geld naar verwachting rond 8 juli over, staat uitgelegd op de site van de SVB.
Overigens valt volgens het CBS op dat steeds meer kinderen naar de opvang gaan. In 2019 ging het om 986.000 kinderen, 39.000 meer dan een jaar eerder. Dat heeft voor een deel te maken met dat veel peuterspeelzalen zijn omgevormd tot kinderdagverblijven, waardoor ouders ook in aanmerking komen voor toeslag voor peuteropvang.