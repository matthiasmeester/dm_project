In de Verenigde Staten is opnieuw een witte politieagent aangeklaagd voor mishandeling van een zwarte man. Hem hangt een celstraf van drie jaar boven het hoofd.
Op beelden van afgelopen vrijdag uit de staat Virginia, die de politie nu heeft vrijgegeven, is te zien dat de agent in kwestie om onduidelijke reden op straat een stroomstootwapen tegen de verwarde man gebruikt. Die valt vervolgens op de grond, waarop de politieman hem tegen de grond drukt. Vervolgens zet hij het wapen nogmaals in de nek van de man.
Voor het incident waren collega's van de agent al minutenlang bezig de man ervan te overtuigen om plaats te nemen in de ambulance.
Alles is vastgelegd met de bodycam van een andere agent; de beelden kunnen als schokkend worden ervaren:
Het hoofd van het lokale politiekorps heeft gezegd dat "dergelijk gedrag absoluut niet getolereerd wordt". Hij voegde toe dat de video "het vertrouwen van de samenleving in de politie ernstig schaadt".
Het slachtoffer werd na de aanval in het ziekenhuis behandeld en is daar inmiddels uit ontslagen.
In de VS wordt al bijna twee weken gedemonstreerd tegen politiegeweld en racisme. Directe aanleiding voor de demonstraties was de dood van George Floyd, een zwarte man die in Minneapolis door politiegeweld om het leven kwam. De agent in kwestie wordt verdacht van doodslag. Er is nog geen uitspraak gedaan in de zaak.