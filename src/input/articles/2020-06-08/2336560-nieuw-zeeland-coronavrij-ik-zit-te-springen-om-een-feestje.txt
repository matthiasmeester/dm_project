Nieuw-Zeeland is als een van de eerste landen coronavrij. De laatste patiënt is genezen en premier Jacinda Ardern heeft alle nog geldende maatregelen opgeheven. Alleen de landsgrenzen blijven voorlopig dicht.
Het is een opluchting voor veel Nieuw-Zeelanders, vertelt de Nederlandse Karin Lasthuizen. Zij woont in de hoofdstad Wellington en werkt daar aan de Victoria University. "Iedereen hield nauwlettend de coronawebsite van de regering in de gaten", vertelt ze. Daarop stond al dagen dat er nog één patiënt was, een 50-jarige vrouw uit Auckland. "Nu zij is genezen, is dat een mooi symbolisch moment om te stoppen met alle maatregelen."
Vanaf morgen mogen alle bedrijven dus weer volledig aan de slag, kunnen supporters weer naar het stadion voor sportwedstrijden en er zit er geen limiet meer op het aantal gasten bij begrafenissen en huwelijken. Afstand houden wordt nog wel aangeraden, maar is niet meer verplicht.
Ook het openbaar vervoer kan weer volledig worden gebruikt. "Vandaag in de trein moesten er nog plekken vrij worden gehouden, morgen zitten daar gewoon weer allemaal mensen", zegt Lasthuizen. Dat idee beangstigt haar niet. "Ik heb veel vertrouwen in de overheid omdat er steeds open en transparant werd gecommuniceerd. Het virus is het land uit, daar ben ik van overtuigd."
Op een website konden de Nieuw-Zeelanders precies zien hoeveel mensen besmet waren, in welke regio's de besmettingen voorkwamen, of het virus rondging onder bepaalde gemeenschappen en wat het geslacht en de leeftijd van de patiënten was.
Er is veel lof voor de aanpak van premier Ardern. "Zij nam al in een vroeg stadium van de corona-uitbraak strenge maatregelen", vertelt NOS-correspondent Eva Gabeler in het NOS Radio 1 Journaal. "Er waren zelfs nog geen mensen met corona opgenomen op de IC." Het hele land ging in lockdown: alleen de supermarkten, apotheken en benzinestations bleven open.
"Het was raar om te zien: in Nederland waren er veel meer besmettingen, maar de maatregelen in Nieuw-Zeeland waren een stuk strenger", vertelt Marit Kloosterboer. Samen met haar vriend woont zij na bijna een jaar rondreizen sinds zeven maanden in Auckland. "Het koffietentje waar ik werk ging dicht, we konden niet meer naar de sportschool en we mochten niet meer weg met ons campertje."
Het doel van de maatregelen was om Nieuw-Zeeland helemaal coronavrij te krijgen. "Omdat de premier dit zo duidelijk benoemde, was er veel vertrouwen in de maatregelen", vertelt Gabeler. "Er werd dan ook door iedereen meteen gehoor aan gegeven."
Dat alles vanaf morgen weer mag, betekent niet dat het ook allemaal meteen weer gebeurt. Veel festivals en evenementen waren al afgelast en ook de grote collegezalen zullen voorlopig leeg zijn. "Bij ons op de Victoria University is het onderwijs zowel dit semester als volgend semester nog online", vertelt Lasthuizen. "Maar we zullen wel wat vaker aan studenten vragen om naar de universiteit te komen voor een overleg of werkgroep."
Ook internationale reizen zijn voorlopig nog niet mogelijk. "Dat is de prijs die we betalen om de tijd tot er een vaccin is uit te zitten", zegt Lasthuizen. "Maar Nederland voelt nu onveiliger dan Nieuw-Zeeland, dus dat risico wil ik ook nog niet nemen."
Marit Kloosterboer zou eigenlijk in deze periode weer terug naar Nederland verhuizen, maar heeft dat met twee maanden uitgesteld. "We zouden wel uit Nieuw-Zeeland mogen vertrekken", legt ze uit, "maar het is voor ons nu te onzeker. Veel tickets worden geannuleerd en je weet niet goed wat de situatie is op de plekken waar we zouden moeten overstappen."
Dus blijft ze voorlopig aan de slag bij de koffiebar. "Ik voel me daar helemaal veilig bij. Er is geen corona meer op het eiland, dus ik kan morgen gewoon weer cash aannemen en mensen hun koffie direct aangeven."
Karin Lasthuizen verheugt zich vooral weer op meer sociaal contact. "Na zes weken thuis zit ik te springen om weer naar een feestje te kunnen", zegt ze lachend. "En ik verheug me erop de studenten weer in het straatbeeld te zien. Zij zorgen toch voor leven in de brouwerij."