De Amerikaanse justitie heeft een verzoek neergelegd bij de Britse autoriteiten om prins Andrew te horen over zijn contacten met Jeffrey Epstein. Justitie zou nog altijd ontevreden zijn over de medewerking van Andrew (60) en hem op deze manier willen dwingen opening van zaken te geven.
Het verzoek, een zogeheten Mutual Legal Assistance, is neergelegd bij het Britse ministerie van Binnenlandse Zaken. Zo'n MLA is conform een afspraak tussen de landen om samen te werken in juridische of strafrechtelijke zaken. De Amerikaanse minister van Justitie Barr zei tegen Fox News dat er geen plannen zijn om de Britten om uitlevering van prins Andrew te vragen
Vanmiddag reageerden de advocaten van Andrew op de berichtgeving. In een verklaring staat dat Andrew dit jaar tot drie keer toe zijn hulp heeft aangeboden bij het Epstein-onderzoek. Mogelijk is de Amerikaanse justitie meer uit op publiciteit dan op het aannemen van die hulp, aldus Andrews raadslieden.
Epstein werd vorig jaar opgepakt op verdenking van seksueel misbruik van minderjarige meisjes. Hij werd later dood gevonden in zijn cel, hij zou zelfmoord hebben gepleegd. Prins Andrew was een vriend van Epstein en is ook in verband gebracht met het misbruik: de Amerikaanse Virginia Giuffre zegt dat ze meerdere keren gedwongen seks had met Andrew, ook toen ze pas 17 was. De prins heeft dat ontkend.
Vorig jaar vroeg de vrouw de Britten haar te steunen. Over de ontkenning van Andrew zei ze: "Er is maar één van ons die de waarheid vertelt, en ik weet dat ik dat ben."
"Andrew gaf in het beruchte interview met het BBC programma Newsnight in november aan dat hij bereid was om zijn medewerking te verlenen aan de Amerikaanse justitie indien ze daarom zouden vragen", zegt correspondent Tim de Wit. "Maar de Amerikaanse openbaar aanklager heeft duidelijk gemaakt dat hij tot nu toe op alle verzoeken daartoe niet is ingegaan, al ontkent Andrew nu dus stellig dat hij weigert mee te werken. Met dit drukmiddel ontkomt Andrew er in elk geval niet aan om alsnog een verklaring af te leggen."
Als Andrew inderdaad een verklaring moet afleggen, kan dat schriftelijk of mondeling. Mocht hij weigeren, dan kan hij gedwongen worden een getuigenis af te leggen voor een Britse rechtbank, vermoedelijk met een videoverbinding met de VS.
Andrew deed onder druk van de commotie die ontstond na het interview afstand van zijn prinselijke taken en is sindsdien amper meer op openbare gelegenheden geweest.