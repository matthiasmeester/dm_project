Woensdag rijdt zesvoudig Formule 1-kampioen Lewis Hamilton op het Engelse Silverstone voor het eerst sinds de coronacrisis weer over een circuit ter voorbereiding op de uitgestelde seizoenstart, begin juli in Oostenrijk.
De Brit heeft echter nog een belangrijke zaak waar hij zich mee bezighoudt: de strijd tegen racisme. De 35-jarige racegrootheid, met ruim 16 miljoen volgers op Instagram, laat in steeds fellere bewoordingen op social media van zich horen.
In zijn laatste oproep - op Instagram Stories - vraagt hij regeringen over de hele wereld alle standbeelden van mensen met racistische achtergronden af te breken, zoals zondag in Bristol gebeurde.
"Ons land eerde een man die Afrikaanse slaven verkocht! Alle standbeelden van racistische mannen die geld verdienden door een mens te verkopen, moeten worden gesloopt", schreef Hamilton.
Hamilton laat op zijn Instagram een foto zien van een demonstratie in Bristol. Mensen trokken daar het beeld van Edward Colston van zijn sokkel en gooiden het in het water.
Colston was een zakenman en politicus die in de zeventiende eeuw zijn vermogen verdiende met de slavenhandel.
Ook in België klinkt, naar aanleiding van de protesten tegen de dood van George Floyd, de roep om standbeelden van oud-koning Leopold II weg te halen. De afgelopen dagen zijn op verschillende plaatsen standbeelden beklad of vernield.
Leopold II was koning van 1865 tot 1909. Hij is in België omstreden vanwege zijn rol in de toenmalige Belgische kolonie Kongo-Vrijstaat in Centraal-Afrika waar hij een zeer gewelddadig koloniaal bewind voerde. 
Hamilton was een van de eerste sportberoemdheden die van zich liet horen na de gewelddadige dood van Floyd. De zwarte Amerikaan kwam twee weken geleden om het leven door politiegeweld, waarna in steeds meer landen protesten op gang kwamen tegen racisme. Ook binnen de sportwereld spraken steeds meer mensen zich uit.
Tot ongenoegen van Hamilton bleef het in zijn sport langere tijd stil en bekritiseerde hij zijn collega's. "Zij blijven stil, te midden van onrecht."
Ook een andere Britse sporter, Manchester City-aanvaller Raheem Sterling, steunt openlijk de protesten tegen racisme. "Het is momenteel de enige ziekte waartegen we strijden", zei hij tegen de BBC.
De Engelse international zet zich al jaren in voor de strijd tegen racisme. Zowel tijdens duels voor zijn club als het nationale elftal is hij meerdere malen racistisch bejegend door supporters op de tribunes. Daarop heeft hij meer dan eens opgeroepen tot zwaardere straffen.
"Het is een schande dat dit maar doorgaat. Je kan boetes uitdelen, maar wat helpt dat? Je moet de fans straffen door ze te verbieden naar de wedstrijd te gaan, misschien denken ze dan wel twee keer na voordat ze zoiets doen", liet hij vorig jaar optekenen.