Er zullen dit jaar geen sporters van het jaar verkozen worden tijdens het NOS | NOC*NSF Sportgala. Het evenement is uitgesteld tot 2021. Vanwege het coronavirus zijn er inmiddels zo veel sportwedstrijden en -evenementen afgelast of uitgesteld, dat er geen sprake meer is van een volwaardig sportjaar.
De wél geleverde topprestaties uit 2020 tellen nu mee voor de sportverkiezingen van 2021.
Maarten Nooter, hoofdredacteur van de NOS, spreekt van een logisch besluit. "Er is inmiddels zo veel sport geschrapt dat je niet meer over een Sportman of Sportvrouw van het Jaar kunt spreken. Minimaal de helft van de sport van 2020 is weggevallen."
"Samen met NOC*NSF hebben we geconcludeerd dat het niet logisch is om verkiezingen en een Sportgala te organiseren. Jammer natuurlijk, maar het is niet anders. De uitzonderlijke prestaties die er wél waren komen in december nog een keer langs. En de allerbesten zetten we nu alvast op de longlist voor de sportprijzen van 2021", aldus Nooter.
Ook volgens Maurits Hendriks, technisch directeur van NOC*NSF, was er geen andere mogelijkheid dan het Sportgala op te schuiven. "Het is een onontkoombaar besluit in dit uitzonderlijke jaar. De sport is hard geraakt door het coronavirus. Voor het eerst organiseren we volgend jaar de sportverkiezingen over een periode van twee jaar, namelijk 2020 en 2021."
Vorig jaar werden Mathieu van der Poel en Sifan Hassan verkozen tot Sportman en Sportvrouw van het Jaar. De Nederlandse handbalvrouwen gingen met de prijs voor Sportploeg aan de haal en Jetze Plat werd verkozen tot Paralympische Sporter van het Jaar.
De sportprijzen worden sinds 1959 uitgereikt aan de mannen en vrouwen. Van 1951 tot en met 1958 werd de Sporter van het jaar gekozen.