In Eindhoven is vannacht rond 03.00 uur brand uitgebroken in een hoekwoning. Er ging een explosie aan vooraf. Een van de bewoners, een 16-jarige jongen, is gewond geraakt.
De achtergevel van het huis is zwaar beschadigd. Op straat liggen brokstukken en glas. De politie gaat uit van brandstichting en doet onderzoek.
Buren hoorden een harde knal. "Ik dacht dat het een auto-ongeluk was", zegt een omwonende tegen Omroep Brabant.
Het slachtoffer is naar het ziekenhuis gebracht. Het is niet bekend hoe zwaar zijn verwondingen zijn. Zijn moeder en zus die ook in het huis sliepen, zijn ongedeerd.
De brand en de mogelijke explosie veroorzaakten niet alleen schade aan het huis. Ook een aantal auto's is beschadigd.