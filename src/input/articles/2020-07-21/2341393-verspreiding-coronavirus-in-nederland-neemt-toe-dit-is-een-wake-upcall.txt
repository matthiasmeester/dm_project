De verspreiding van het coronavirus in Nederland neemt toe. Het aantal besmettingen is in een week bijna verdubbeld: van 534 naar 987. Intussen steeg het percentage positieve tests met twee derde.
Wie het coronavirus eenmaal heeft opgelopen, besmet nu bovendien meer andere patiënten. Het zogenoemde besmettingsgetal is gestegen tot 1,29. Dat betekent dat 100 coronapatiënten samen 129 andere mensen besmetten. Alleen als het besmettingsgetal onder de 1 wordt teruggedrongen, neemt de verspreiding van het virus af.
Het besmettingsgetal kent een onzekerheidsmarge, maar voor het eerst sinds 15 maart ligt die marge helemaal boven de 1. Daarmee lijkt de verspreiding van het virus dus sowieso toe te nemen, waarschuwt het RIVM.
"Op alle vlakken is dit een forse stijging", zegt Aura Timen van het Centrum Landelijke Coördinatie Infectieziektebestrijding, die de cijfers verontrustend noemt. "Als dit zo doorgaat, kunnen we het verliezen van het virus. Dit is een wake-upcall: we moeten niet zo verder."
Het aantal besmettingen moet dalen zodat we straks niet in een tweede golf terecht komen, zegt het RIVM:
De meeste besmettingen vinden nog steeds binnen gezinnen en huishoudens plaats, maar de afgelopen weken wordt het virus ook vaker overgedragen tussen vrienden en verdere familie. Ook op feestjes, in het café en op werkplekken zijn meer besmettingen.
De groep besmette Nederlanders is relatief jong: tussen de 20 en de 40. "Maar de kans bestaat dat die het virus doorgeven aan hun ouders, opa's en oma's en kwetsbare collega's", zegt Timen. Voor die groepen is het virus gevaarlijker.
De toename kan maar voor een klein deel worden verklaard doordat het totale aantal tests met een kleine 18 procent is gestegen. Het deel van de mensen dat na een test het coronavirus bleek te hebben, steeg namelijk veel sneller.
Twee weken geleden had nog 0,6 procent van alle mensen die zich lieten testen het coronavirus bij zich; vorige week was dat 1 procent. Dat is een toename van twee derde.
Om verdere verspreiding van het virus te voorkomen is het belangrijk dat mensen zich aan de maatregelen houden, benadrukt het RIVM. "Afstand houden, handen wassen, niezen en hoesten in de elleboog en het gebruik van papieren zakdoekjes", schrijft de organisatie. Maar ook thuisblijven en laten testen bij klachten is nog steeds belangrijk.
"We hebben het virus met zijn allen teruggedrongen door ons goed aan de maatregelen te houden", zegt Timen. "We moeten terug naar dat gedrag." Dat lijkt niet te gebeuren. "Mensen hebben nu een gevoel van vrijheid en willen feestjes inhalen", zegt ze. "Maar onze zorg is dat de maatregelen niet meer in acht worden genomen."
In het hele land zijn er op dit moment 90 plekken waar meer dan twee besmettingen aan elkaar te linken zijn, zogenoemde besmettingsclusters. Gemiddeld gaat het om bijna vijf besmettingen die met elkaar te maken hebben.
Vooral in Noord-Holland, Zuid-Holland en Zeeland zijn veel van dat soort clusters. Daar neemt het aantal besmettingen dan ook relatief hard toe, terwijl de noordelijke provincies net als bij de uitbraak in maart en april grotendeels gespaard blijven. Ook in West-Brabant zijn meer besmettingen.
Hoe werkt het besmettingsgetal, ook wel het R-getal genoemd? NOS op 3 legt het uit: