Een 49-jarige vrouw uit Oegstgeest is tot een jaar en vier maanden celstraf veroordeeld, waarvan een half jaar voorwaardelijk, voor het misbruiken van de minderjarige vriend van haar dochter.
De relatie begon ermee dat ze de 14-jarige jongen 'voorlichting' gaf en dat mondde uit in een seksuele verhouding die vier jaar duurde. "Ik was verliefd op hem", zei ze eerder tegen de rechter.
Volgens de rechtbank maakte de vrouw misbruik van de vertrouwensband die ze met de jongen had, schrijft Omroep West. Ze dreigde met zelfmoord als de jongen niet meer met haar wilde afspreken.
"Zij heeft misbruik gemaakt van het grote leeftijdsverschil van 28 jaar en de onvolwassenheid van het slachtoffer", aldus de rechtbank.
De vrouw moet de jongen 7000 euro schadevergoeding betalen. Ook moet ze zich laten behandelen.