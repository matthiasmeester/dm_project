Vanaf de Vliegbasis Eindhoven is een team vertrokken dat moet achterhalen hoe de crash met de marinehelikopter bij Aruba kon gebeuren. Aan boord van het vliegtuig naar Curaçao zijn leden van de Inspectie Veiligheid Defensie, de Onderzoeksraad voor Veiligheid en rechercheurs van de marechaussee.
Vanmiddag zijn de lichamen van de twee dodelijke slachtoffers van de helikoptercrash naar Willemstad op Curaçao gebracht. Het gaat om twee militairen: de 34-jarige vlieger Christine Martens en tactisch coördinator Erwin Warnies, die 33 jaar oud was.
Hun lichamen zijn door het patrouilleschip Zr.Ms. Groningen naar het eiland overgebracht. Vanwege het onderzoek is nog onduidelijk wanneer de stoffelijk overschotten naar Nederland kunnen worden vervoerd.
De helikopter stortte zondag neer bij Aruba met vier militairen aan boord. Twee van hen overleefden de crash niet en twee andere inzittenden wisten zichzelf in veiligheid te brengen, zegt defensie.
De helikopter van het type NH-90 lag na de crash op de kop in zee en is gezonken. Dat gebeurde nadat twee van de vier drijflichamen waren geknapt, die het toestel aanvankelijk boven water hielden.
Geprobeerd is om het toestel drijvende te houden, zodat meer onderzoek kon worden gedaan, maar is door de ruwe zee en harde wind dus niet gelukt. Het wrak ligt op meer dan 100 kilometer ten westen van Aruba, op een kilometer diepte.