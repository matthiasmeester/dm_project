Het Amerikaanse koppel uit St. Louis dat eind vorige maand vuurwapens richtte op Black Lives Matter-demonstranten, wordt strafrechtelijk vervolgd. Mark en Patricia McCloskey wordt onder meer het onwettig gebruik van een vuurwapen ten laste gelegd.
De aanklager in de zaak zegt dat het echtpaar riskeerde een gevaarlijke situatie te veroorzaken tijdens een verder vreedzaam protest. "Het is verboden om op een dreigende manier met wapens te zwaaien. We moeten het recht om vreedzaam te protesteren verdedigen en iedere vorm van intimidatie daarbij wordt niet getolereerd."
De advocaat van de McCloskey's begrijpt het besluit om over te gaan tot vervolging niet. "Ik weet zeker dat ze geen misdrijf hebben begaan."
Een filmpje van het incident werd vorige maand veel gedeeld op sociale media:
De demonstranten waren op 28 juni onderweg naar het huis van de burgemeester van St. Louis toen ze langs de villa van Mark en Patricia McCloskey kwamen. Het stel claimt dat de betogers hun ijzeren toegangspoort sloopten en voor het huis protesteerden. De demonstranten ontkennen dat en zeggen dat de poort open stond.
De twee bewoners kwamen vervolgens naar buiten, richtten hun semi-automatische vuurwapen en handpistool op de demonstranten en riepen dat ze moesten doorlopen.
Het echtpaar verklaarde eerder al zich bedreigd te voelen door de actievoerders. Ze zeiden dat ze hun huis, met een waarde van ruim 1 miljoen dollar, probeerden te beschermen.