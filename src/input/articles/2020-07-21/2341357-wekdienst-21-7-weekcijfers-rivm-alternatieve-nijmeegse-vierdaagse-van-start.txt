Goedemorgen! Vandaag begint de alternatieve Nijmeegse Vierdaagse, doet de Raad van State uitspraak over het afschieten van edelherten in de Oostvaardersplassen en komt het RIVM met de weekcijfers over het coronavirus.
Eerst het weer: vandaag zijn er perioden met zon, maar geleidelijk ontstaan ook stapelwolken. In het noorden van het land kan een enkele bui vallen. Het wordt 18 tot 23 graden.
Ga je op pad? Hier vind je het overzicht van de werkzaamheden en files en de situatie op het spoor.
Het is voor het eerst sinds de Tweede Wereldoorlog dat de Nijmeegse Vierdaagse niet doorgaat. Bekijk hier een terugblik op het wandelevenement, dat voor het eerst werd georganiseerd in 1909:
De 27 regeringsleiders van de Europese Unie zijn eruit: er is een deal over het coronaherstelfonds en de meerjarenbegroting van de EU. Na opnieuw een lange nacht vergaderen hielden voorzitter Charles Michel van de Europese Raad en Ursula von der Leyen van de Europese Commissie een persconferentie waarin ze het onderhandelingsakkoord toelichtten. Ze spraken van een "historisch moment" voor Europa.
Het akkoord is het sluitstuk van lange onderhandelingen over het herstelfonds, waarmee 750 miljard euro gemoeid is voor landen die zwaar zijn getroffen door de coronacrisis. Er was veel gedoe over de samenstelling van het fonds. Uiteindelijk bestaat het voor 390 miljard aan subsidies en voor 360 miljard aan leningen. Landen die subsidies krijgen moeten aan bepaalde voorwaarden voldoen en hervormingen doorvoeren. Dat was een van de eisen van Nederland.
De politie deed in Vlaardingen gisteren een verbazingwekkende vondst: een kleine auto met daarin één volwassene en maar liefst tien kinderen. Volgens Rijnmond was het gezelschap op weg naar een overdekte speeltuin voor een kinderfeestje. "De collega bleef tellen", schrijft de politie op Twitter.
Op het vervoeren van meer personen dan er zitplaatsen zijn staat een boete van 160 euro.
Fijne dag!