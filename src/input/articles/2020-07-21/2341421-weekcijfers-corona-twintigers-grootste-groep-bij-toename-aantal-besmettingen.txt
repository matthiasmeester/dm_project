De voorbije week meldden zich nog negentien coronapatiënten bij Nederlandse ziekenhuizen. Dat is een gemiddelde van bijna drie per dag. Ter vergelijking: in België waren er in dezelfde periode gemiddeld veertien opnames per dag.
Er overleden in Nederland vorige week zeven mensen aan covid-19, meldt het RIVM. Dat was een daling ten opzichte van de week ervoor. Op de intensive care-afdelingen liggen nog negen mensen met covid-19, zes minder dan een week eerder. Ook het aantal patiënten op gewone ziekenhuisafdelingen daalde verder, naar negentig.
De vrees van het RIVM en ziekenhuisdirecteuren is echter dat op de iets langere termijn deze aantallen weer gaan oplopen. Uit de coronatesten van de GGD'en bleek afgelopen week dat het virus weer in opmars is. Het aantal positieve testen verdubbelde bijna, zij het op een aanzienlijk lager niveau dan in april. Wel werd er toen veel minder getest.
Met de heropleving van het virus eindigt een periode waarin het aantal testen toenam als gevolg van een ruimer beleid, maar er steeds minder positieve uitslagen waren. Vorige week was de kentering. Toen bleef het percentage positieve testen voor het eerst stabiel ten opzichte van de week ervoor, op 0,6 procent. De voorbije week steeg dat percentage naar 1 procent.
Mensen tussen 20 en 29 jaar vormen inmiddels de grootste groep besmette Nederlanders. In maart waren zij nog de groep die juist het minst door het coronavirus werd getroffen.
Toen was maar 6,9 procent van alle coronapatiënten een twintiger en waren alleen 90-plussers en kinderen van 19 jaar en jonger minder vaak besmet dan zij. Nu is 23 procent van de geregistreerde besmette mensen een twintiger. De twintigers worden op de voet gevolgd door dertigers en veertigers.
50-plussers maken inmiddels nog maar 29 procent van alle coronagevallen uit, terwijl dat in maart maar liefst 73 procent was.
Het verschil is te verklaren doordat mensen met milde klachten nu ook worden getest, terwijl dat tot 1 juni was voorbehouden aan risicogroepen.
De stijging van het aantal positieve tests is te zien in heel Nederland, maar er blijven grote regionale verschillen. In Zuid-Holland was de stijging recentelijk zo groot, dat de Veiligheidsregio Hollands-Midden volgens de Leidse burgemeester Henri Lenferink "tegen een regionale lockdown aanzit", zoals hij zei bij Omroep West. Een sterk contrast met de situatie in noordelijke provincies, waar er nog altijd nauwelijks positieve tests zijn.
Op onderstaande kaart staat het aantal positieve tests per provincie in de afgelopen twee weken. Hoe donkerder de kleur, hoe hoger het aantal per 100.000 inwoners.
Correctie door de redactie: waar het over de leeftijd van coronapatiënten gaat, stond in een eerdere versie van dit artikel dat onder twintigers bijna 23 procent besmet is. Dat is niet juist. Bedoeld wordt dat bijna 23 procent van de besmette mensen een twintiger is. De formulering is aangepast. 