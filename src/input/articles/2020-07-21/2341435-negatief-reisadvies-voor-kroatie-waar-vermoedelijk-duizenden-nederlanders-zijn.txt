Voor heel Kroatië geldt vanaf vandaag een negatief reisadvies vanwege het opgelopen aantal coronabesmettingen. Reisorganisaties inventariseren hoeveel Nederlanders er op dit moment op vakantie zijn. Branchevereniging ANVR schat dat het gaat om duizenden mensen.
Mensen die een pakketreis hebben geboekt, worden gerepatrieerd door de reisorganisatie. Wie nog moest vertrekken, kan omboeken of annuleren. Nog geplande reizen naar Kroatië gaan niet door, laat de ANVR weten.
Nederlanders die bijvoorbeeld met de auto zijn gekomen, krijgen het advies om direct uit te zoeken wat hun mogelijkheden zijn om veilig terug te keren. "Ga na of je verblijf noodzakelijk is. Zo niet, dan wordt het echt afgeraden om te blijven", zegt een woordvoerder van het ministerie van Buitenlandse Zaken.
Waar heb je recht op, en waarop juist niet, als je vakantiebestemming van geel in oranje verandert? Je leest het in dit artikel.
Vandaag werd de kleurcode voor Kroatië dus aangepast van geel (alleen veiligheidsrisico's), naar oranje (alleen noodzakelijk reizen). Sommige Nederlanders op sociale media vinden het een vreemde timing, omdat er de laatste twee dagen juist minder mensen positief zijn getest in het populaire vakantieland.
Anderen vragen zich af waarom heel het land oranje is geworden in plaats van alleen de getroffen gebieden. Zoals dat bijvoorbeeld in Spanje en Portugal wel is gedaan. "Slechte zaak dit!", reageert Bart Ooievaar op de tweet van het ministerie over het Kroatische reisadvies. "Waarom wordt er niet gekeken naar de losse regio's? In Istrië is er vrijwel niks aan de hand."
Er zitten inderdaad grote verschillen tussen het aantal bevestigde infecties in alle regio's, zoals te lezen is op het coronadashboard van Kroatië. De meeste gevallen zijn vastgesteld in hoofdstad Zagreb en daarna in de havenstad Split.
In totaal zijn er in het land 4422 besmettingen geregistreerd en 123 coronapatiënten overleden. Sinds 10 juli schommelt de hoeveelheid nieuwe besmettingen dagelijks tussen de 80 en de 140. Maar de afgelopen twee dagen waren er respectievelijk 25 en 52 nieuwe gevallen.
Alle reisadviezen in verband met het coronavirus zijn afkomstig van het RIVM. Het rijksinstituut maakt wekelijks een update van de gezondheidsrisico's per land. Daarbij spelen het testbeleid, de betrouwbaarheid van de beschikbare statistieken en het type uitbraak een rol. Onder de streep was het risico op besmette toeristen die terugkeren naar Nederland te groot, maar er was telefonisch niemand beschikbaar die de details weet van het nieuwste advies voor Kroatië.
De RIVM-woordvoerder verwees naar data van het European Centre for Disease Prevention and Control (ECDC), want Kroatië hoort bij de top zes van Europese landen met het hoogste aantal besmettingen per 100.000 inwoners. Ondanks de kleine daling van de afgelopen twee dagen.
Voor terugkeerders uit 'oranje'-gebied geldt het dringende advies om twee weken in zelfisolatie te gaan. Het is op eigen risico als je naar een 'geel' land gaat, zei premier Rutte eerder, want vanwege de pandemie kan de situatie snel veranderden.
De overheid zal geen mensen meer repatriëren als de status van een vakantiebestemming verandert naar oranje als gevolg van een nieuwe uitbraak.