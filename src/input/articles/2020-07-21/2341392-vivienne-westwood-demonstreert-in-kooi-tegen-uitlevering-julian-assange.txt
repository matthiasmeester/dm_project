Modeontwerpster Vivienne Westwood heeft in Londen gedemonstreerd tegen de mogelijke uitlevering van Julian Assange die in een Britse gevangenis zit.
Gekleed in het geel en in een grote vogelkooi trok ze een vergelijking met de waarschuwende functie die kanaries hadden voor mijnwerkers. "Ik ben Julian Assange. Ik ben de kanarie in de kooi. Als ik in de kolenmijn sterf door dodelijk gas, dan is dat het teken", zegt Westwood.
De Verenigde Staten willen de Wikileaks-oprichter berechten voor overtreding van de spionagewet en omdat hij van plan zou zijn geweest een Amerikaanse overheidscomputer te hacken. Daarvoor hangt hem een gevangenisstraf van tientallen jaren boven het hoofd.
Westwood liet zich opsluiten in de kooi, die voor de deur van het gerechtsgebouw stond:
Assange werd vorig jaar april door de Britse politie gearresteerd in de Ecuadoraanse ambassade in Londen, de plek waar hij bijna zeven jaar in zelfgekozen ballingschap zat. Hij nam daar zijn toevlucht om te ontkomen aan vervolging in Zweden, waar een arrestatiebevel tegen hem was uitgevaardigd wegens verkrachting.