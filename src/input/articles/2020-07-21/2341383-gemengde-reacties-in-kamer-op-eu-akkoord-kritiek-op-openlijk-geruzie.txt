De regeringspartijen in de Tweede Kamer reageren positief op het EU-akkoord over het coronaherstelfonds en de nieuwe meerjarenbegroting van de Europese Unie. De meeste oppositiepartijen zijn ontevreden, vooral omdat Nederland ermee heeft ingestemd dat het coronapakket van 750 miljard voor een deel (390 miljard) uit subsidies bestaat. "Het is een verschrikkelijk slecht resultaat. Rutte is toch door de knieÃ«n gegaan", zei PVV-leider Wilders op het NOS Radio 1 Journaal.
Na vier dagen onderhandelen, stevige ruzies en openlijke irritaties zijn de Europese leiders het vanmorgen vroeg in Brussel toch eens geworden. "Een historische deal", zegt D66-fractievoorzitter Jetten en zijn VVD-collega Dijkhoff noemt het akkoord goed. 
Beide regeringspartijen hebben stevige kritiek op de aanpak van de onderhandelingen. Jetten spreekt over een "hobbelige weg, met veel zware woorden, karikaturen en koehandel tussen lidstaten". Het verdient zeker geen schoonheidsprijs, vindt Jetten. Dijkhoff: "Het hele schouwspel eromheen en de aanloop ernaartoe waren niet altijd verheffend".
Rutte heeft zich tijdens de onderhandelingen hard opgesteld, ook omdat hij vindt dat er voorwaarden gesteld moeten worden aan de (vooral Zuid-Europese) landen die geld krijgen uit het coronaherstelfonds. De ChristenUnie looft het resultaat. "Het is een goede stap dat de leningen en subsidies gepaard gaan met stevige afspraken op het gebied van economische hervormingen", zegt CU-Kamerlid Bruins. En het CDA noemt het ook goed dat het akkoord er ligt. 
Bij de oppositiepartijen klinkt vooral kritiek. Forum voor Democratie vindt dat er veel te veel geld naar de Zuid-Europese landen gaat en laakt de verhoging van de Europese begroting.
GroenLinks vindt dat er te weinig is geregeld voor een groen Europa. "Een moderne begroting die opkomt voor het klimaat en de rechtsstaat is afgezwakt, onder andere door de verkeerde prioriteiten", zegt GroenLinks-Kamerlid Van der Lee. SP-leider Marijnissen denkt dat het akkoord betekent dat er "meer geld en meer macht" naar Europa gaat. "Met de leningen worden landen verder in de schulden geholpen. Dat is niet democratisch", aldus de SP, die een debat wil over het EU-akkoord.