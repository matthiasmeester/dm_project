De Britse regering keek weg bij mogelijke Russische inmenging tijdens het brexit-referendum vier jaar geleden. Dat staat in een rapport van de commissie voor Inlichtingen en Veiligheid (ISC) van het Britse Lagerhuis. "De regering heeft nooit onderzoek gedaan naar inmenging van Rusland en had een gebrek aan belangstelling hiervoor", is een van de conclusies.
De commissie zegt geen bewijzen te hebben of er sprake was van Russische beïnvloeding. "Het is moeilijk - misschien wel onmogelijk - om te bewijzen of de Russen zich in het brexit-referendum hebben gemengd en de uitslag hebben beïnvloed." Daarom roept de commissie de regering op om dit tot op de bodem uit te zoeken.
Maar de regering is niet van plan de inlichtingendiensten een groot onderzoek te laten doen, omdat er "geen bewijs is van succesvolle beïnvloeding". De beschuldiging dat de dreiging uit Rusland is onderschat, wijst de regering van de hand.
Het rapport zegt dat de veiligheidsdiensten de laatste jaren vooral gefocust waren op terrorismebestrijding en minder op Russische inmenging, aldus correspondent Tim de Wit. "Dat hielp niet om de omvang van die invloed in kaart te brengen." Volgens de commissie is Russische inmenging het nieuwe normaal. "Daarom vereist het veel meer aandacht van de Britse regering, die nog altijd bezig is met een inhaalslag", zegt De Wit.
In het rapport staat wel dat er sprake was van Russische inmenging bij het Schotse referendum over onafhankelijkheid in 2014. Ook staat volgens de onderzoekscommissie vast dat het Verenigd Koninkrijk een van de belangrijkste doelwitten van Rusland is in het Westen. "Vanwege de nauwe relatie met de Verenigde Staten en omdat het land gezien wordt als centraal in de westerse 'anti-Rusland-lobby'."
Rusland heeft meteen gereageerd en zegt dat het zich nooit met verkiezingen bemoeit, waar ook ter wereld. Het ministerie van Buitenlandse Zaken in Moskou spreekt van "Russofobie".
De ISC-commissie heeft ook Russische geldstromen naar Groot-Brittannië onderzocht en spreekt over Londen als 'witwasmachine'. "Volgens het rapport is Londen de afgelopen jaren uitgegroeid tot de ideale plek voor Russische - aan Poetin gelinkte - oligarchen om hun geld te stallen. Er werd ze geen strobreed in de weg gelegd", zegt correspondent Tim de Wit.
De commissie zei dat er geen enkele rechtvaardiging was om de publicatie uit te stellen. De premier had het rapport al sinds oktober in handen. In december waren er verkiezingen voor het Lagerhuis. Critici zeggen dat Johnson het rapport over de verkiezingen heeft heen getild om te voorkomen dat slechte publiciteit zijn kansen op een overwinning zouden ondermijnen.
De voormalige voorzitter van de commissie, de conservatieve Dominic Grieve, zegt blij te zijn dat het rapport nu eindelijk openbaar is. Maar aan dat gevoel wordt wel afbreuk gedaan door "een gevoel van frustratie en regelrechte woede over hoe de regering zich gedroeg", zegt hij erbij.