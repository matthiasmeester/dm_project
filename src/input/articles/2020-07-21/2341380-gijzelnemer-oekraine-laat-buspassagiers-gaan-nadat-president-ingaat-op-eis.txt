De gijzelaars die sinds vanochtend werden vastgehouden in een bus in de Oekraïense stad Loetsk, zijn allemaal vrijgelaten. President Zelensky ging in op een eis van de gijzelnemer en plaatste een video op Facebook.
De gijzelnemer is na een bestorming van de bus aangehouden, meldt de politie. Alle gijzelaars bleven ongedeerd. De gijzeling in de stad in het noordwesten van het land duurde zo'n twaalf uur. Drie personen mochten de bus eerder op de avond al verlaten.
President Zelensky bemoeide zich persoonlijk met de gijzeling. Hij ging in op een eis van de gijzelnemer en plaatste een video op Facebook waarin hij mensen opriep een documentaire te kijken. "De film Earthlings uit 2005, allemaal kijken", zei hij, volgens NOS-correspondent David Jan Godfroid. De video is inmiddels verwijderd.
Volgens de politie had de gijzelnemer explosieven bij zich. Ook had de man mogelijk handgranaten en automatische wapens.
In eerst instantie was het onduidelijk hoeveel gegijzelden er waren. Eerst werd gesproken van twintig slachtoffers, later stelden sommige media dit aantal bij naar tien.
De man drong rond 09.30 uur vanmorgen de bus binnen en zocht vervolgens zelf contact met de politie. Daarbij noemde hij de naam Maksim Plochoj. Volgens de autoriteiten is dat de auteur van een publicatie getiteld Philosophy of a criminal, waarin de ervaringen van een man in de gevangenis beschreven staan.
NOS-correspondent Godfroid: "Het zou gaan om iemand die vaker op sociale media zijn frustratie over de politiek en het economische systeem uit." Hij twitterde dat hoogwaardigheidsbekleders video's op YouTube moesten plaatsen. "Hij wil dat zij zeggen dat zíj de ware terroristen in het land zijn", zegt Godfroid.
Het ging om rechters, openbaar aanklagers, kerkelijke leiders, rijke zakenmensen en parlementariërs. Ze moesten erkennen dat zij het land slecht besturen.
De man heeft al 14 jaar in de gevangenis gezeten en is gedwongen opgenomen geweest in een psychiatrische inrichting.
Hij dreigde dat hij elders in Loetsk een bom had verstopt, maar of dit klopt is onduidelijk. De politie heeft hier nog niets over gezegd. Wel zijn twee explosieven in de hoofdstad Kiev, op zo'n 400 kilometer afstand van Loetstk, ontmanteld.
Die waren bij twee eetkraampjes bij een metrostation geplaatst. Of er echt een verband is met de gijzeling in Loetsk is onduidelijk.