Het is verboden om vandaag en morgen met landbouwvoertuigen te demonstreren in de provincie Utrecht, laat de veiligheidsregio daar weten. Actiegroep Farmers Defence Force wil morgen demonstreren bij de Biltse Rading in De Bilt.
Die demonstratie mag wel gewoon doorgaan. Bij de Biltse Rading mogen maximaal 2000 mensen verzamelen op anderhalve meter afstand.
FDF kon volgens de veiligheidsregio niet aangeven hoeveel tractoren morgen op de demonstratie zullen afkomen. "Bovendien roept de organisatie de afgelopen dagen op met landbouwvoertuigen af te reizen naar de demonstratie", schrijft de veiligheidsregio Utrecht in een persbericht.
Mark van den Oever, FDF-voorman, is boos. Volgens hem komt het besluit totaal onverwacht. "Ze hebben tot net met ons gemaild en nu opeens mogen er geen landbouwvoertuigen komen."
Hij roept zijn achterban op met de auto te komen. "Maar ik kan geen enkele boer ongelijk geven als ze toch met tractoren gaan rijden", zegt Van den Oever. "De dood of de gladiolen; wij gaan door."
Van den Oever verspreidde via sociale media een video-oproep:
De veiligheidsregio is bang dat veel tractors ernstige risico's opleveren voor het verkeer. Ook is er kans op wanordelijkheden en worden hulpdiensten belemmerd. Daarom is het demonstreren met landbouwvoertuigen op de openbare weg, parkeerplaatsen en andere openbare plekken verboden.
De actiedag werd vorige week aangekondigd. Toen riepen de actievoerende boeren de rest van Nederland op om morgen thuis te werken. "Dan kunnen we de stikstof reduceren en dat kan minister Schouten dan mooi inrekenen."
De minister wil boeren verplichten de hoeveelheid eiwit in veevoer tijdelijk te verlagen, omdat daardoor de stikstofuitstoot wordt verlaagd. FDF is daarop tegen en vroeg Schouten om de veevoerplannen uiterlijk 21 juli van tafel te halen.
De minister legde dat ultimatum vorige week naast zich neer. Daarop startten de stichtingen Agrifacts en Stikstofclaim een kort geding tegen het ministerie van Landbouw. Maar het Openbaar Ministerie heeft die zaak niet-ontvankelijk verklaard. Schouten maakt zich niet schuldig aan strafbare feiten en het is aan het parlement om de plannen goed te keuren of te verwerpen, zegt het OM.