De mooie Hemelvaartsdag met zomerse temperaturen heeft ertoe geleid dat het buiten drukker was dan de afgelopen weken. Dat is het beeld dat Hubert Bruls optekent namens de koepelorganisatie van veiligheidsregio's in het land. "Het was zonder meer drukker dan de voorgaande weekenden en op sommige plekken te druk."
Op verschillende plekken moest dan ook worden ingegrepen, zoals in het Groningse Noorderplantsoen, het Amsterdamse park Somerlust en op verschillende stranden. Bruls zegt daarnaast dat het in de grensregio druk was. "De grootste uitdaging lag toch weer in de grensstreek, met name in Limburg, in koopcentra en binnensteden."
Ook moest er ingegrepen worden bij plekken met water, zoals plassen, zegt Bruls:
Bruls, die ook burgemeester van Nijmegen is, verwacht dat we van de zomer vaker dit soort dagen gaan krijgen. "Als dit het beeld wordt van de zomer, met mensen die vakantie hebben en dit soort prachtige temperaturen, dan moet je op dat soort dagen veel meer beperkingen opleggen."
Bij beperkingen wordt dan vooral gedacht aan het sluiten van toegangswegen en recreatiegebieden, niet aan het massaal beboeten van mensen. De voorzitter van de gezamenlijke veiligheidsregio's zegt dan ook dat er nu niet veel mensen op de bon zijn geslingerd.
Het beleid van de opsporingsambtenaren is om mensen eerst te waarschuwen. "Her en der is er wel een boete uitgedeeld, maar meestal hebben we het zonder bekeuring op weten te lossen. Of we hebben zaken afgezet als het druk dreigde te worden."
Zo zag het er op verschillende plekken in Nederland uit:
Bruls wil ook niet met het vingertje wijzen naar mensen. Hij noemt het "vanzelfsprekend" dat mensen naar buiten gaan met dit weer en zegt dat hij ook een drukke dag had verwacht. Wel zegt hij "niet rouwig" te zijn dat het kabinet besloten heeft om vast te houden aan 1 juni voor het openen van de horeca, en niet een dag eerder met Pinksteren.