Ze vieren vandaag hun 45ste verjaardag: de mannen van de boerenrockformatie Normaal. Om het jubileum te vieren zouden ze in het Gelderse Lochem staan, maar dat optreden gaat vanwege corona niet door. Wel geeft de groep een concert, dat was vanmiddag te volgen bij Omroep Gelderland.
Ook 45 jaar geleden trad de band in Lochem op. Op het openluchtfestival Popmeeting Lochem introduceerden Bennie Jolink en zijn mannen in 1975 het fenomeen dialectrock. Voor die tijd bestond dialectmuziek vooral uit nostalgische accordeonklanken en het geklikklak van klompen. Stevige rockmuziek met teksten in het Nedersaksisch was nog nooit vertoond.
Er zou een schokgolf door het publiek zijn gegaan toen Jolink de eerste regels in het Achterhoeks plat inzette. "Dat was voor mij het eureka-moment. Toen we begonnen te spelen en ik die gezichten zag, dacht ik: ha, ik heb ze bij hun tokus, en nú vasthouden!", vertelde hij daar later over tegen een verslaggever van RTV Oost. Die sprak meerdere keren met de bandleden en schreef ook diverse boeken over de groep.
Het bewuste optreden vormde de grote doorbraak voor Normaal en wordt gezien als de dag waarop de groep echt begon.
Al eerder hadden Jolink en drummer Jan Manschot, die in 2014 overleed, het plan om samen een bandje te beginnen. Dat was in 1973, toen ze studeerden in Enschede. De avond voor ze definitief terugkeerden naar de Achterhoek liepen ze elkaar tegen het lijf in een café.
Toen Manschot de volgende dag in zijn bestel-eend naar huis reed, zag hij Jolink bij een bushalte staan. Hij had twee plastic tassen en een gitaar bij zich. Jolink: "Jan stopte. Of ik een lift wilde. Een van ons had nog een pretsigaret."
Onderweg bespraken ze hun liefde voor de muziek. "Op het laatst waggelden we met dat eendje met een vaartje van nog maar tien kilometer per uur over de weg. Wat zelfs voor een lelijke eend niet erg hard is. Tijdens die gedenkwaardige rit hebben Jan en ik Normaal opgericht."
Na maanden van repeteren volgen vier decennia van høken (uit je bol gaan) en daldeejen (plezier maken).
Bekende hits zijn Oerend hard, Deurdonderen en De boer dat is de keerl. Van de groep kwam een levensgroot standbeeld te staan in Hummelo, het geboortedorp van Jolink.
Vijf jaar geleden zetten Jolink en zijn mannen met een groots opgezet afscheidsconcert een punt achter Normaal. Toch treedt de groep elk jaar nog wel een paar keer op. De fanclub van Normaal, die Anhangerschap heet, is met 2000 leden nog steeds een van de grotere van het land.
Nadat Normaal vorig jaar had aangekondigd weer te zullen optreden, waren de ruim 20.000 kaartjes voor dat openluchtconcert binnen tien minuten uitverkocht. En ook dit jaar zou er weer een optreden zijn, maar dat gaat dus niet door.
"We geven elk jaar een concert op Hemelvaartsdag. Dit jaar zouden we dat doen om te vieren dat we 45 jaar lang bezig zijn. Het is onze verjaardag en daarom wilde ik toch een concert geven", zo vertelt Jolink aan Omroep Gelderland.
Dat idee kwam volgens Jolink vooral voort uit depressiviteit. "Ik begon depressief te worden van corona. Dat is minstens net zo gevaarlijk als het virus zelf. Ik heb toen de jongens opgebeld en gevraagd of ze konden komen. We hebben een nummertje gespeeld en daar genoten we zo van dat we nu alsnog een echt optreden gaan doen."
Het optreden kun je onder meer terugkijken bij Omroep Gelderland.