China werkt aan een 'veiligheidswet' waarmee oppositievoeren in Hongkong moeilijker wordt. De ontwerpwet wordt voorgelegd aan het Nationale Volkscongres, dat morgen in Peking aan zijn jaarlijkse zitting begint.
Als de nieuwe wet wordt aangenomen, verbiedt die in Hongkong het streven naar afscheiding, buitenlandse inmenging en staatsondermijnende activiteiten. 
"Oppositievoeren in Hongkong was al niet eenvoudig", zegt correspondent Sjoerd den Daas. "Dit geeft Peking nog meer handvatten om oppositie waarvan zij vindt dat die aanstuurt op bijvoorbeeld onafhankelijkheid, de mond te snoeren."
Hongkong was tot 1997 een Britse kolonie. Sindsdien hoort de stad weer bij China, maar wel met een eigen economisch systeem en meer democratische vrijheden.
Al sinds Hongkong weer onderdeel is van de Chinese Volksrepubliek probeert Peking de veiligheidswet erdoorheen te krijgen. Na vorig jaar is de wet nog hoger op de agenda komen te staan. Toen gingen inwoners van Hongkong massaal de straat op om te protesteren tegen de pro-Chinese regering in Hongkong. Die protesten liepen uit op gewelddadige confrontaties met de politie, veroorzaakten grote schade en chaos en waren een doorn in het oog van de regering in Peking.
Er ligt al sinds 2003 een voorstel voor een veiligheidswet op de plank. Maar inwoners van Hongkong gingen massaal de straat op om te voorkomen dat hun parlement dat zou goedkeuren.
De South China Morning Post schrijft nu dat de regering in Peking tot de conclusie is gekomen dat het bestuur van Hongkong niet in staat is om zelf een veiligheidswet door het eigen parlement te krijgen. "Dit is altijd al een heet hangijzer geweest voor Peking", zegt correspondent Den Daas. "Ze waren het wachten nu zat, zagen niet in hoe de lokale politiek hieruit zou komen met de Hongkongse parlementsverkiezingen, en hoogstwaarschijnlijk meer demonstraties, voor de boeg."
Peking legt zijn wetsvoorstel nu dus voor aan het Nationale Volkscongres, dat het zo goed als zeker zal aannemen.
De kans bestaat dat Hongkong zijn voordelige handelsbetrekkingen kwijtraakt. De Amerikaanse minister van Buitenlandse Zaken Pompeo wil voortzetting van die speciale relatie afhankelijk maken van de vraag of Hongkong nog autonoom genoeg is.
Het besluit over de voortzetting is uitgesteld tot na de zitting van het Volkscongres.