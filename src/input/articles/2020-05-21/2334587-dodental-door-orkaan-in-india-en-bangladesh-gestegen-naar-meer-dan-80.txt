Het dodental van de orkaan Amphan in Bangladesh en het oosten van India is opgelopen tot boven de tachtig. Volgens de Indiase autoriteiten zijn in Oost-India zeker 72 doden gevallen, vooral door elektrocutie en vallende bomen. In buurland Bangladesh zijn minstens tien doden.
De orkaan kwam gisteren aan land met windstoten tot 185 kilometer per uur.
Door de wind en overstromingen zijn duizenden huizen verwoest en dijken weggespoeld. In de miljoenenstad Kolkata in Oost-India werden auto's ondersteboven gekeerd en bomen omvergeblazen.
In sommige delen van de stad viel de stroom uit:
"We hebben te maken met drie crises", zei de premier van West-Bengalen. "Het coronavirus, de duizenden migranten die naar huis willen en nu de orkaan." De zwaarst getroffen gebieden zijn moeilijk bereikbaar.
Volgens autoriteiten zijn de schade en het werkelijke dodental pas goed in kaart te brengen als het contact met getroffen gebieden is hersteld.
In Bangladesh werden op een eiland meer dan 500 huizen vernield nadat dijken waren verwoest door het stijgende water. Vanwege het zoute water is de drinkwatervoorziening in de problemen gekomen.
Miljoenen kustbewoners in beide landen zijn geëvacueerd. Door de coronamaatregelen zou de evacuatie niet overal zonder problemen zijn verlopen, omdat mensen uit angst voor besmetting hun huis niet uit zouden willen. De autoriteiten hebben in opvanglocaties mondkapjes uitgedeeld.
"Een groot deel van de mensen is opgevangen in evacuatiecentra", zegt Vincent Koch in het NOS Radio 1 Journaal. Hij is hoofd humanitaire zaken van Oxfam Novib in Dhaka, de hoofdstad van Bangladesh.
"De lokale autoriteiten zijn begin deze week begonnen met de voorbereidingen. In verband met covid-19 zijn extra maatregelen genomen om afstand te kunnen houden. Voedsel en hygiënepakketten zijn van tevoren in opvanglocaties neergezet. Vervolgens zijn mensen opgeroepen naar de centra te gaan. Een van de grootste problemen is dat de opkomst vermoedelijk lager is geweest vanwege angst voor covid-19."
Volgens de meteorologische dienst in India is Amphan een van de zwaarste stormen van de afgelopen twintig jaar. De storm is in kracht afgenomen sinds hij aan land kwam. Amphan trekt nu verder over Bangladesh en neemt verder in kracht af. In grote delen van de getroffen gebieden wordt voor de komende week zware regenval verwacht.
De laatste jaren neemt het aantal orkanen toe. Volgens deskundigen is de stijging voor een deel te verklaren door de klimaatverandering. Wel neemt het aantal dodelijke slachtoffers af, onder meer door meer opvanglocaties en betere evacuatieplannen.