Met het warme weer hebben buitengewone opsporingsambtenaren (boa's) hun handen vol aan het handhaven van de coronamaatregelen. Dat geldt niet in Rotterdam: de handhavers in de Maasstad zullen zeker drie dagen geen boetes uitschrijven, uit protest tegen het feit dat ze niet worden uitgerust met wapenstok en pepperspray.
De toezichthouders eisen al langere tijd betere uitrusting, maar het ministerie van Justitie en Veiligheid vindt dat het geweldsmonopolie uitsluitend bij de politie hoort te liggen. Ook de Rotterdamse burgemeester Aboutaleb is tegen en vreest dat het bewapenen van boa's de situatie juist geweld kan uitlokken.
Daar is de Rotterdamse boa Sharon de Zoete het niet mee eens. "De politiek beseft niet dat wij in dezelfde geweldsituaties belanden als de politie", zei ze in het NOS-radioprogramma Met het Oog op Morgen.
"De maatschappij verhardt. Ons werk is in veel opzichten niet meer veilig", stelt De Zoete. Op Eerste Paasdag raakten vijf collega's in Rotterdam gewond, nadat ze een groep twintigers hadden aangesproken omdat ze onvoldoende afstand van elkaar hielden. "De politie kwam na een aantal minuten, maar toen waren er al collega's gewond geraakt."
De wapenstok had een afschrikwekkend effect kunnen hebben, denkt ze. "Je hoeft niet meteen te slaan. Je kan ermee mensen op afstand houden." Een laatste redmiddel dus, volgens haar Amsterdamse collega Anita Meijer. Zij mag als handhaver in het Amsterdamse openbaar vervoer al wel een wapenstok gebruiken, na het volgen van een training.
Ze heeft het geweldsmiddel al meerdere keren moeten gebruiken, zegt ze. "Het dieptepunt was tijdens een nachtdienst. Het was kwart over vijf 's ochtends, dat weet ik nog goed." Meijer sprak een rokende man aan op Amsterdam Centraal en dreigde met een bekeuring. Hij werkte niet mee en toen ze de bekeuring wilde uitschrijven, trok hij een busje uit zijn binnenzak.
"'Er zit verf in en ik ga je blind spuiten', zei hij. Ik dacht: dit gaat mij niet gebeuren." Ze trok de stok en waarschuwde voor mogelijk geweld, maar hij gaf nog altijd geen kik. "Hij was waarschijnlijk onder invloed van alcohol, drugs of beide", denkt de Amsterdamse.
Het voorbeeld illustreert waarom de Rotterdamse Sharon ook een wapenstok wil. Verantwoordelijk wethouder Bert Wijbenga weigert, maar heeft een compromis bedacht: diensthonden. De boa-vakbonden vinden dat voorstel niet genoeg en blijven actievoeren tot de eisen zijn ingewilligd.
De boa's ervaren grotere werkdruk door de versoepeling van de coronamaatregelen. "In het begin was het heel rustig. Op een dag waren er op Amsterdam Centraal meer mensen in uniform dan reizigers", aldus Anita Meijer. De afgelopen weken werd het drukker. "Bij de veerpont achter het station zag ik gisteren zeker vijftig mensen bij elkaar staan."
De toezichthouders mogen een boete van 395 euro uitschrijven wanneer de coronamaatregelen niet worden nageleefd. Boa Meijer heeft deze 'covid-boete' nog niet uitgedeeld, omdat de regels in haar ogen niet altijd duidelijk zijn. Ook De Zoete is terughoudend en schreef pas één boete uit.