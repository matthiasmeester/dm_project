In de Rotterdamse wijk Kralingen is voor de deur van een Surinaams eethuis een explosief gevonden. Volgens politie ligt het bij hetzelfde pand dat vorige week nog werd beschoten.
De politie heeft de Frits Ruysstraat afgezet voor onderzoek. Uit voorzorg zijn 24 woningen ontruimd.
De Explosieven Opruimingsdienst Defensie heeft het explosief ter plaatse ontmanteld en brengt het ergens anders tot ontploffing, schrijft Rijnmond. Het is nog niet bekend wanneer de omwonenden terug naar huis kunnen.
In het oosten en westen van Rotterdam zijn de afgelopen tijd meerdere beschietingen geweest. In de Rotterdamse wijk Nieuwe Westen raakte maandag een woning beschadigd door een explosie. Het pand werd een paar dagen daarvoor nog beschoten.
Twee personen werden kort na het incident aangehouden. De politie vermoedt dat er een verband is tussen de schietpartijen.