Na de examens een week lang los in Albufeira, op Mallorca of Kreta: ook dit jaar stond bij duizenden eindexamenkandidaten een examenreis op de planning. Een deel van hen zou na het laatste examen - dat zou voor de meesten eigenlijk gisteren zijn - in het vliegtuig stappen. Maar vanwege de coronacrisis gaan veel van die plannen niet door. Honderden eindexamenkandidaten laten NOS Stories weten dat ze in plaats van hun zonvakantie nu een examenreis in eigen land willen.
Ruim 2000 eindexamenkandidaten vulden hierover via Instagram een vragenlijst in. Bijna twee derde van hen zegt plannen te hebben gemaakt voor een examenreis, vooral naar Spanje, Portugal en Griekenland. Een meerderheid hoopt die reis later dit jaar alsnog in te halen. Van hen hoopt iets minder dan de helft nog op het buitenland, het andere deel zegt plannen in eigen land te hebben.
Bijvoorbeeld Jaël (17). Zij zou eigenlijk morgen in het vliegtuig stappen naar Kroatië. "We hadden echt superveel zin in onze examenreis. Lekker weg met zijn allen en vieren dat school voorbij is." In plaats daarvan zit ze straks met twee vriendinnen in een vakantiehuisje in Drenthe. "Ik heb ook wel zin om even in een andere omgeving te zijn. Ook al is het geen Kroatië, het is wel gezellig."
NOS Stories ging voor De examenklas van 2020 bij Jaël thuis langs om te kijken hoe zij haar examenreis in Drenthe voor zich ziet. Ook komt Ayla (18) in onderstaande video voorbij. Zij bedacht met vriendinnen een plan B als haar examenreis naar Mallorca niet doorgaat: Giethoorn.
Een flinke meerderheid geeft in de enquête aan de examenreis zelf te hebben geregeld. En ongeveer een kwart boekte via een reisorganisatie, zoals TUI, jongerenreisorganisaties Gogo (onderdeel van Sunweb) of GOfun (onderdeel van Corendon).
TUI heeft geen specifieke gegevens over examenreizen en kan dus niet aangeven hoeveel jongeren gedupeerd zijn. Een woordvoerder van Gogo vertelt dat per jaar ongeveer 5000 jongeren een eindexamenreis bij hen boeken. "Helaas hebben we de gehele springbreak dit jaar moeten annuleren." Tot 18 juni is reizen via Gogo niet mogelijk, gedupeerden krijgen een voucher.
Gogo wacht de komende tijd de adviezen af van de Nederlandse en buitenlandse autoriteiten. Ook kijkt de jongerenreisorganisatie naar wanneer de bestemmingen weer klaar zijn voor toerisme. "Is er genoeg horeca open? Een belangrijk onderdeel van een eindexamenreis is het nachtleven."
GOfun geeft meer duidelijkheid: alle examenreizen zijn tot en met 31 augustus gecanceld. Volgens een woordvoerder kunnen ongeveer 15.000 jongeren daardoor niet op reis. Zij hebben volgens de reisorganisatie een voucher gekregen. GOfun zegt niet speciaal bezig te zijn met alternatieve examenreizen voor jongeren in de zomervakantie.
Feestvakantie dichter bij huis
Daar is Gogo wel mee bezig. "Momenteel werken we er hard aan om alle vakanties waar mogelijk coronaproof te maken, zodra we weer mogen opstarten." Volgens een woordvoerder wordt bijvoorbeeld gewerkt aan hygiëneregels, aangepaste activiteitenprogramma's en trainingen voor reisleiders. "Ook overwegen we om vakanties dichter bij huis aan te bieden."
Zeker 200 eindexamenkandidaten laten NOS Stories weten nu als alternatief een huisje te willen huren in Nederland. Ayla (18), en zeven van haar vriendinnen, hopen dat hun examenreis naar Mallorca eind juni alsnog doorgaat. "Zo niet? Dan willen we een dagje Giethoorn doen, of een huisje in Nederland. Dat is toch ook nog gezellig met z'n achten."
Het is overigens wel de vraag of vakantieparken dit toestaan. Voor de meeste parken geldt een maximale bezetting van één huishouden per huisje.
Ook zeggen tientallen jongeren dat ze deze zomer willen gaan kamperen. Bijvoorbeeld bij iemand thuis, of op jongerencampings in ons land. Gerard Cobussen van Camping Duin en Strand in Scharendijke ziet dat er daardoor wel extra boekingen binnenstromen. "Wij kregen al een paar telefoontjes van mensen die zeiden: 'Ik kan niet naar Griekenland, Spanje of Frankrijk, kan ik nog bij jullie terecht?'"
Bij jongerencamping Appelhof op Terschelling zien ze nog geen opvallende toename. "Maar als alle andere reizen definitief worden gecanceld, verwachten we wel meer boekingen." Camping Dennennoord in Ommen zegt dat enkele mensen die al gereserveerd hadden, gevraagd hebben of ze extra vrienden kunnen meenemen die niet naar hun geplande bestemming konden.
De bovengenoemde jongerencampings benadrukken dat ze op dit moment reserveringen aannemen, maar dat alles onder voorbehoud is in afwachting van wat er mogelijk is binnen de coronamaatregelen.