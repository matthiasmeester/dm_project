Niet elke Nederlander is te spreken over de anderhalvemetersamenleving. Die zou schijnveiligheid bieden en doet meer kwaad dan goed: "Het is ons door de strot geduwd en het is tijd dat mensen wakker worden", vindt horeca-ondernemer Michel Schreuders.
Hij beheert de Facebookgroep 'Nee tegen 1,5 meter', die nu 37.000 leden heeft. Er is ook een stichting opgericht om geld in te zamelen. De opbrengst wordt gebruikt om "een vuist richting de overheid te maken". En om mensen en het kabinet "juist" te informeren door middel van onderzoek naar het coronavirus.
Ook uit wetenschappelijke hoek klinkt kritiek op de coronamaatregelen van het kabinet. "Als je terugkijkt in de statistieken dan weten we dat de 'intelligente lockdown' niet nodig was geweest", zegt Ira Helsloot, hoogleraar Besturen van Veiligheid aan de Radboud Universiteit.
Hij verwijst naar onderstaande grafiek van het RIVM. Toen op 16 maart de horeca en scholen werden gesloten en de anderhalve meter afstand werd afgekondigd zat het besmettingsgetal iets onder de 1. Dat getal staat voor het gemiddelde aantal personen dat wordt besmet door een patiënt.
Helsloot: "Daarna is het besmettingsgetal niet ver onder de 1 gezakt, dus deze maatregelen hebben weinig extra opgeleverd."
Het verbod op grote evenementen, geen handen geven, goed handen wassen, niezen in de elleboog, thuis blijven bij symptomen en waar mogelijk thuiswerken: dat zijn volgens Helsloot de essentiële coronamaatregelen. En niet de anderhalvemetermaatschappij.
"We nemen maatregelen zonder dat we het positieve effect kennen", zegt Helsloot. "Wel duidelijk zijn de negatieve effecten, zoals de oplopende werkloosheid en uitgestelde zorg. Maar dat zijn dingen die niet ter discussie staan."
Ook twee Twentse artsen betogen dat het coronabeleid op te veel aannames is gebaseerd. Er wordt te weinig gekeken naar de medische, economische en maatschappelijke neveneffecten, zeggen ze tegen Tubantia.
Sinds 2003 is het aantal werklozen niet meer zo snel gestegen als in april, werd deze week duidelijk. Vooral lageropgeleiden zijn volgens Helsloot de dupe van de ongekende economische krimp. "Op bijstandsniveau leeft iemand gemiddeld vijftien jaar korter dan iemand die modaal verdient."
Schreuders: "Alles wat ik heb opgebouwd in 22 jaar zie ik nu verdampen." De 49-jarige inwoner van Oud-Beijerland heeft een aantal horecabedrijven in Zuid-Holland en verwacht dat hij straks 35 procent van zijn normale omzet draait. Want zodra de horeca op 1 juni weer opent, mogen er maximaal dertig gasten tegelijk in de zaak. Op terrassen geldt geen maximum, zolang er maar anderhalve meter zit tussen bezoekers.
Dit gaat heel veel banen kosten, voorziet Schreuders. Het volgende bericht staat in kapitalen in zijn Facebookgroep: "Staan jullie achter ons als we, horeca/sport/sauna's etc. 27 mei open gaan?" De post heeft 4500 likes.
Dit moeten we niet zien als een oproep, zegt Schreuders, meer als een proefballonnetje. Hij daagt vakbonden uit om samen met de branche een alternatief op te zetten: verantwoord ondernemen zonder 1,5 meter afstand. Om de werkloosheid te beperken.
"Als je goed ventileert en desinfecteert dan is er niet zo veel ergs aan de hand. Maurice de Hond heeft goed aangetoond dat die anderhalve meter afstand houden schijnveiligheid is."
De Hond en zijn team hebben onderzoek gedaan naar coronastudies wereldwijd. Hij schrijft daarover op zijn website smartexit.nu. Zijn petitie tegen de anderhalvemetermaatschappij is op moment van schrijven 23.351 keer ondertekend.
De opiniepeiler trekt diverse conclusies over het coronavirus. Bijvoorbeeld dat heel kleine druppeltjes die vrijkomen bij ademen, aerosolen genoemd, in binnenruimtes een grote rol spelen bij de verspreiding van het coronavirus. Hij baseert zich onder meer op onderzoek van de Duitser Hendrik Streeck, directeur van het virologisch instituut aan de universiteit van Bonn.
"Mijn stelling is: juist omdat besmetting vooral via de lucht gaat en in de buitenlucht bijna niet gebeurt, hoef je geen anderhalve meter afstand te houden. Het overgrote deel van de mensen dat doodgaat is boven de 75. Dus zorg dat je die groep optimaal beschermt. Laat de rest van de mensen zo veel mogelijk hun leven leiden, dat is goed voor de economie."
Op basis van wat nu bekend is, schrijft het RIVM, is niet aangetoond dat aerosolen een rol spelen in de verspreiding van het virus. Er loopt een RIVM-onderzoek, maar het is nog te vroeg voor conclusies, reageerde Jaap van Dissel gisteren op vragen van de PVV over besmettingen via de lucht.
Horecaondernemer Schreuders, en de volgers van zijn Facebookgroep, denken daar anders over. Zij vinden dat het RIVM en het kabinet dit soort onderzoeken hebben genegeerd en opzij hebben geschoven.