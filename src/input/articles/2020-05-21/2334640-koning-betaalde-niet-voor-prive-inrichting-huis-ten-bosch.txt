Koning Willem-Alexander heeft niet betaald voor de inrichting van de privévertrekken van zijn paleis Huis ten Bosch. De overheid nam alle kosten van de verbouwing van het paleis op zich, en maakte daarbij geen onderscheid tussen zakelijke en privékamers, schrijft NRC Handelsblad. De Rijksvoorlichtingsdienst weerspreekt de conclusie van de krant (zie kader). 
Het paleis werd voor ruim 63 miljoen euro verbouwd. De krant deed een beroep op de Wet openbaarheid van bestuur om achter die gegevens te komen. De verbouwing kwam volledig voor rekening van de overheid, terwijl de koning wel meebesliste over het interieur, aldus de krant.
Hoeveel de inrichting van de woonvertrekken precies heeft gekost, kan en wil het verantwoordelijke ministerie van Binnenlandse Zaken niet zeggen. Volgens het ministerie is nooit apart bijgehouden wat de verbouwing van de privéruimtes in totaal heeft gekost. Het wil bovendien niets kwijt over losse kostenposten, vanwege de privacy van de koninklijke familie.
Een woordvoerder van de Rijksvoorlichtingsdienst laat aan de NOS weten dat de conclusie dat de koning niet heeft meebetaald aan de privé-inrichting "aan NRC" is. Een toelichting daarop kon hij naar eigen zeggen vanwege "de persoonlijke levenssfeer" niet geven.
Reactie Rijksvoorlichtingsdienst
"In berichtgeving naar aanleiding van een WOB-verzoek aan het Ministerie van Binnenlandse Zaken wordt de conclusie getrokken dat de Koning niet meebetaalde aan de inrichting van privévertrekken van Paleis Huis ten Bosch. Die conclusie is onjuist en op basis van het WOB-besluit ook niet te trekken. 
In het WOB-besluit staat toegelicht dat de hele renovatie van Huis ten Bosch (dus ook de privévertrekken) is betaald door het Rijk. Op verdere kosten, zoals inrichtingskosten of kosten voor meubilair wordt, onder meer om redenen van bescherming van de persoonlijke levenssfeer van de Koning, in het besluit niet ingegaan. Maar de Koning heeft dus wel degelijk bijgedragen aan de inrichting, zoals bij ambtswoningen overigens gebruikelijk is."
De koning ontvangt een jaarlijkse onkostenvergoeding van bijna 5 miljoen euro. Dat geld is onder meer bedoeld voor dergelijke uitgaven.
Paleis ten Bosch werd jarenlang verbouwd. In 2019 werd het opgeleverd. Het paleis werd tijdens een rondleiding vorig jaar opengesteld voor journalisten. Uit die rondleiding bleek dat meerdere ontwerpers hadden meegewerkt aan de inrichting.
Koningshuisverslaggever Kysia Hekster zegt dat Willem-Alexander het zou kunnen betalen uit zijn kostenvergoeding, maar er zijn geen duidelijke afspraken over gemaakt. "Wat ergernis kan opwekken, is dat het allemaal zo geheimzinnig gaat. Dan krijgen mensen de indruk dat er iets niet klopt. Het ontbreekt aan transparantie."
Hekster benadrukt dat de Oranjes populair zijn. "Maar als het over geld gaat, is dat hun zwakte. En daar gaat het nu weer over. Dan geef je zuurstof aan die discussie."
Huis ten Bosch na de verbouwing vorig jaar: