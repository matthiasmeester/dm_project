In meerdere regio's in Nederland heeft het mooie weer op Hemelvaartsdag tot drukte geleid. Wegen en gebieden zijn afgesloten om de toestroom van dagjesmensen tegen te gaan.
Dat hielp niet overal. Zo werd het in Amsterdam vanmiddag op een gegeven moment te druk in het park Somerlust aan de Amstel en besloten de autoriteiten in te grijpen en het park te ontruimen. En op het Noorderplantsoen in Groningen hebben handhavers ingegrepen omdat mensen door de drukte geen anderhalve meter afstand meer hielden.
In Giethoorn hoefden handhavers niet in te grijpen, maar waren ze wel druk met het begeleiden van de dagjesmensen:
Ook in de wegen naar de stranden was het vanochtend vol. Zo liet de Veiligheidsregio in Zeeland geen auto's en andere motorvoertuigen toe op de boulevards in Vlissingen. De gemeente Noordwijk meldde dat de parkeerplaatsen helemaal vol waren. In Noord-Holland was de toegangsweg naar het strand van Wijk aan Zee afgesloten en het strand bij Castricum werd wegens drukte gesloten.
Niet alleen aan de kust is het druk, ook op plassen, meren en parken komen veel mensen af. De gemeente Breda heeft de Galderse meren afgesloten voor publiek vanwege de drukte. Wassenaar riep op om de Wassenaarse Slag te mijden.
Hoewel er dus op verschillende plekken in het land veel mensen op uit getrokken zijn, is er nog geen landelijk beeld. Het Veiligheidsberaad komt daar later vandaag mee.
De ANWB zag aan het einde van de ochtend extra drukte op de wegen richting de Zeeuwse kust en naar de kustplaatsen in de kop van Noord-Holland. Op het drukste moment stond er 70 kilometer file.
De NS maakt zich zorgen over de drukte. Vooral in de treinen richting Zandvoort is het druk. "Op de stranden is er wel genoeg ruimte, maar in de treinen is de capaciteit heel beperkt", zegt een woordvoerder.
In Limburg werden veel Duitse dagjesmensen verwacht. Daarom hebben grensgemeenten als Roermond en Venlo Duitse media ingeschakeld om een massale toestroom van bezoekers uit het buurland te voorkomen.
Strandtenteigenaren willen vandaag graag open, maar na gezamenlijk overleg door de Veiligheidsregio's werd besloten dat dat nog niet mag: in alle kustprovincies gelden dezelfde regels. Tot 1 juni moeten de strandtenten gesloten blijven, strandbedden verhuren mag ook niet.
Toch is niet voor iedereen duidelijk wat nou wel en niet mag op de stranden, vertelt verslaggever Marc Hamer in het NOS Radio 1 Journaal. Hij is op het strand in Katwijk aan Zee en spreekt strandtenteigenaar Henny Schaap. Schaap vraagt zich af of hij zijn wc mag openstellen voor bezoekers. Strandgangers moeten door een halletje in de strandtent om het toilet te bereiken. ''Je komt niet door de horeca, je komt niet bij het terras, maar mag het nou of niet?''
Schaap, die 35 man personeel in dienst heeft, verhuurt vandaag gewoon strandbedden en negeert het verbod. ''In de gemeente Katwijk mag het en iedere dag komen er wel weer nieuwe regels.'' Volgens de uitbater is het strand juist de ideale plek om te recreÃ«ren. ''Mensen kunnen hier prima op 1,5 meter afstand zitten'', zegt hij.
Volgens Hubert Bruls, voorzitter van alle Veiligheidsregio's, is er geen enkele reden om te twijfelen aan de duidelijkheid van de regels. ''Of je het leuk vindt of niet, de horeca mag nu niet open. Dat mag op 1 juni pas. Je hoeft ook niet lang na te denken of strandbedden verhuren dan wel of niet mag.''
De voorzitter zegt te begrijpen dat het voor ondernemers lastige tijden zijn. Hij erkent dat er grensgevallen zijn, maar iedereen dient zich toch aan de regels te houden. ''De druk om naar buiten te gaan zal met dit zomerse weer niet kleiner worden.'' De voorzitter denkt met aangepaste maatregelen en door sommige dingen af te sluiten een heel eind te komen.
Op het strand van Katwijk waren strandbezoekers extra vroeg uit de veren. ''Het wordt al druk, dus wij gaan nu weer naar huis'', vertelde een bezoeker in het NOS Radio 1 Journaal. Andere strandbezoekers stonden vanochtend om 4:30 uur op om rustig op het strand te kunnen wandelen. "We zaten om kwart over vijf in de auto vanuit Nijmegen, zo zijn we de drukte voor."