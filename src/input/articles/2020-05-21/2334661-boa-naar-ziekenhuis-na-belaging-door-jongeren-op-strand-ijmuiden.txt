In IJmuiden is een buitengewoon opsporingsambtenaar (boa) naar het ziekenhuis gebracht met hoofdletsel na een mishandeling. Dat meldt de politie. Er zijn twee aanhoudingen verricht.
Beelden van het incident verschenen op sociale media:
Bij het incident waren meerdere handhavers betrokken. De boa in kwestie zou jongeren bij het strand hebben aangesproken omdat zij van een pier probeerden te springen waar dat niet mocht, zeggen getuigen tegen NH Nieuws.
Een van de jongeren zou geen identiteitskaart bij zich hebben gehad, waarop de boa tot een aanhouding overging. De handhaver werd vervolgens mishandeld. Op beelden is te zien hoe de handhavers worden belaagd door een groep jongeren.
De politie wil nog geen details geven over het voorval en doet nog verder onderzoek.
Een adviseur van vakbond BOA ACP signaleert een video van het incident op het strand en pleit voor een betere uitrusting van boa's: 
Marianne Schuurmans, voorzitter van de Veiligheidsregio Kennemerland en burgemeester van Haarlemmermeer, wil boa's bij gebrek aan een betere uitrusting bodycams meegeven. "Dan laten we in ieder geval zien dat we filmen", zegt ze in NOS Met het Oog op Morgen.
"En wellicht kunnen ze een noodknop krijgen, dezelfde als de politie heeft." Ook wil Schuurmans bekijken of boa's meer met agenten kunnen optrekken, voor als het uit de hand loopt.
De mishandeling in IJmuiden vindt ze onaanvaardbaar. "Ik ben echt geschrokken van de beelden. Die jongens hebben er gestaan om ons te helpen en onze veiligheid en gezondheid in de gaten te houden. Dat dit gebeurt, vind ik onacceptabel."
Boa's vragen al langere tijd om wapens voor zelfverdediging, zoals een wapenstok. De handhavers stuitten daarbij in het verleden op weerstand van de politiek en de politie.
De handhavers vinden dat ze betere spullen nodig hebben om zich te kunnen verdedigen tegen geweld op straat. Zo eisen zij dat ze ook een bodycam en pepperspray bij zich mogen dragen.
In Amsterdam werd door de handhavers daarom al een aantal keer actiegevoerd. In Rotterdam schrijven boa's bij wijze van protest dit weekend geen boetes uit.