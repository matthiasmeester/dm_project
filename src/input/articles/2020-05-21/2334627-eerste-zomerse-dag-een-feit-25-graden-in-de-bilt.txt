In het KNMI-station in De Bilt is vanmiddag 26,3 graden gemeten. Daarmee is de eerste landelijke zomerse dag een feit; het De Bilt-meetstation wordt daarvoor altijd als graadmeter gebruikt en voor een zomerse dag moet de 25 graden worden bereikt.
In Westdorpe werd het vanmiddag het warmst, met op het hoogtepunt 28,7 graden. Het was de vierde warmste Hemelvaartsdag ooit gemeten. In 1954 was het in de Bilt liefst 29,2 graden.
Veel mensen zoeken op deze vrije Hemelvaartsdag de verkoeling op aan de kust of bij plassen. Omdat het op drukke plekken moeilijker is om afstand te bewaren zijn verschillende wegen afgesloten en roepen veiligheidsregio's op om niet naar het strand te komen.
Toch zijn er ook veel mensen die thuisblijven en van het zonnetje genieten in hun tuin of in de omgeving van hun huis, valt te zien op sociale media.
Het is niet de eerste warme dag dit jaar. In april werd in Arcen in Limburg ook al 25 graden bereikt. 