In een buitenwijk van de Australische miljoenenstad Sydney is een auto een winkel binnengereden. Daarbij zijn zeker twaalf mensen gewond geraakt, onder wie de bestuurder. Volgens lokale media verkeert niemand in levensgevaar.
In video's op sociale media is te zien dat een automobilist in de buitenwijk Greenacre vol gas geeft terwijl hij in de rij staat voor het stoplicht. Daarbij komt veel rook vrij. Daarna rijdt de man op hoge snelheid frontaal in op een kledingwinkel waar hoofddoeken worden verkocht. De ravage in de winkel is groot.
Er zijn veel hulpdiensten ter plaatse. De gewonden zijn naar het ziekenhuis gebracht.
Volgens lokale media zijn er onbevestigde berichten over medische problemen bij de bestuurder, die het stuur niet zou hebben aangeraakt. De politie gaat niet uit van een terreurdaad.