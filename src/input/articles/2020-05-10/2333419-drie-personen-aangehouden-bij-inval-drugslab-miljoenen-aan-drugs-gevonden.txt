De politie heeft vrijdag in het Gelderse dorp Achter-Drempt drie mannen uit Mexico, Colombia en de Verenigde Staten aangehouden na een inval in een drugslab. In een schuur werd naar schatting voor zeker 10 miljoen euro handelswaarde aan harddrugs aangetroffen.
De politie viel de schuur met beschermingsmaskers op binnen. Ze kwamen met drie geblinddoekte verdachten naar buiten. Ze waren gehuld in witte en oranje pakken van de politie toen ze geboeid werden afgevoerd.
Volgens de politie is het opvallend dat de arrestanten uit drie verschillende landen komen. "We hebben wel vaker gezien dat mensen internationaal bezig zijn. Zo worden Nederlanders opgepakt in het buitenland en zo zie je ook hier vermenging. Maar zo heb ik het nog niet eerder gezien: drie uiteenlopende landen. En er zat geen Nederlander bij", zegt een woordvoerder tegen Omroep Gelderland.
Volgens de politie was het lab vol in bedrijf:
In de schuur is een lab gevonden waar de harddrug crystal meth werd geproduceerd. Volgens de politie was het lab vol in bedrijf. "Kilo's fabricaten en halffabricaten werden aangetroffen", aldus de politie.
De politie ziet in toenemende mate internationale bendes bij de productie van deze drug. "Crystal meth is van Mexicaanse origine en wordt veel in de VS gebruikt. Nu wordt de drug ook gebruikt in Europa en dan is het makkelijker om hier ook een lab te hebben. Nederland is een goede locatie vanwege de goede logistieke voorzieningen en een groot achterland."
Volgens de politie heeft het nog lang geduurd voordat het lab veilig was gestopt en al het materiaal was afgevoerd. De Landelijke Recherche gaat verder met het onderzoek.