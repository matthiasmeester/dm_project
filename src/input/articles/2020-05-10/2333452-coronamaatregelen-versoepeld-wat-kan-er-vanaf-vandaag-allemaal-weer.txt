De coronamaatregelen worden vandaag versoepeld. Dat betekent bijvoorbeeld dat klanten weer welkom zijn bij kappers, patiënten weer terechtkunnen bij therapeuten, basisscholen weer gaan beginnen, bepaalde sportclubs weer opengaan en je weer verder kunt met je rijlessen.
Hieronder geven we je een overzicht van wat er allemaal weer kan.
Het uitoefenen van de meeste contactberoepen is weer toegestaan. Dat betekent dat je weer naar de kapper, schoonheidssalon, pedicure of nagelstudio kunt. Ook kun je weer bij veel medische hulpverleners terecht, zoals de diëtist, masseur, osteopaat, tandprotheticus, acupuncturist en de opticien.
Er blijven wel bepaalde voorwaarden van toepassing. Zo moet er vooraf een afspraak worden gemaakt en wordt klanten gevraagd of ze coronasymptomen hebben. Ook moet er zoveel mogelijk anderhalve meter afstand worden gehouden. Een mondkapje is niet verplicht. 
Kappers zijn blij dat ze weer open mogen. "Dit komt geen moment te vroeg. Economisch gezien stond het water aan de lippen bij veel ondernemers", zei Maurice Crusio van branchevereniging ANKO vlak na de bekendmaking van de versoepeling tegen de NOS. En ook de klanten staan te springen om een knipbeurt. Bij het online boekingssysteem voor kappers liep het direct na de aankondiging al storm.
Ook de ruim 7000 rijscholen in Nederland mogen weer lesgeven. De coronamaatregel voor rijscholen om tijdens lessen zo veel mogelijk de ramen dicht te houden en de airco uit te laten, is geschrapt. Het omstreden advies van de brancheverenigingen stond haaks op de RIVM-richtlijnen voor contactberoepen.
De tennisrackets en golfclubs kunnen weer tevoorschijn worden gehaald want tennisbanen en golfbanen gaan weer open. Ook is het weer mogelijk een duik te nemen in een van de binnenzwembaden in Nederland, maar je moet thuis je badpak al aan doen en er kan niet gedoucht worden.
Volgens het Mulier Instituut, dat in opdracht van sportkoepel NOC*NSF onderzoek deed naar de financiële situatie bij sportclubs, levert het de clubs niet veel op. "Veel inkomsten komen van de kantines en die moeten nog dichtblijven tot 1 september." Uit het onderzoek bleek dat veel clubs vrezen voor hun voortbestaan als de coronacrisis nog tot na de zomer duurt. 
Iedereen mag weer buitensporten. Voorwaarde is wel dat er anderhalve meter afstand kan worden gehouden. Alleen voor kinderen onder de 12 jaar geldt die voorwaarde niet.
Voor alle sporten geldt dat er geen wedstrijden mogen worden georganiseerd en dat er geen gebruik kan worden gemaakt van gezamenlijke kleedkamers of douches.
Na acht weken thuisonderwijs gaan de basisscholen weer gedeeltelijk open. Per dag mag maximaal de helft van de leerlingen op school aanwezig zijn. Een klein deel van de scholen kiest voor halve dagen lesgeven. De kinderen hoeven in de klas onderling geen anderhalve meter afstand te bewaren, maar moeten wel zoveel mogelijk op afstand blijven van de leerkrachten.
Op de dagen dat de kinderen naar school gaan, zijn ze ook weer welkom op de buitenschoolse opvang. De dagopvang voor kinderen van 0 tot 4 jaar en de gastouderopvang voor kinderen tot 12 jaar gaan weer regulier open. Ook het speciaal (basis)onderwijs draait weer op honderd procent.
Niet alle kinderen gaan weer naar school. Volgens de schoolleiders houdt een klein deel van de ouders hun kind thuis omdat ze bijvoorbeeld zelf een broze gezondheid hebben of geen vertrouwen hebben in het RIVM.
Ook bij sommige leraren die wel weer voor de klas staan, bestaan nog zorgen. "We hebben het idee dat we een soort proefkonijn zijn", zegt leerkracht Joan Kruithof van christelijke basisschool De Spiegel in Dalfsen. Ze heeft een plexiglasscherm besteld om die voor haar stoel neer te zetten en mee te nemen naar de tafel van kinderen. "Alleen één probleem: het scherm wordt pas 18 mei geleverd."
De partner van een zwangere vrouw mag weer mee naar een echo of een consult. Ook mag er naast de partner een derde persoon aanwezig zijn bij de bevalling.
Ook kunnen we weer boeken gaan lenen in de bibliotheek. Ook hier geldt: alleen als er anderhalve meter afstand kan worden gehouden.
Verder openen 25 verpleeghuizen, in elke GGD-regio één, hun deuren weer voor bezoek. In deze verpleeghuislocaties wordt onder strikte voorwaarden één vaste bezoeker per verpleeghuisbewoner toegestaan.
"Mensen hebben grote behoefte aan perspectief, dat hebben veel mantelzorgers tot nu toe gemist", zegt Manon Vanderkaa, directeur van seniorenorganisatie KBO-PCOB. "Met dit kabinetsbesluit is er weer een stip aan de horizon gekomen."
Als de bezoekregeling in de praktijk goed blijkt te werken, dan is het de bedoeling dat per 25 mei in meer verpleeghuizen beperkt bezoek kan worden toegelaten.
Het advies voor de hoeveelheid bezoekers thuis is niet aangepast. Het blijft: maximaal drie, buiten het gezin. Er moet namelijk anderhalve meter afstand worden gehouden. "En de Nederlandse huizen zijn doorgaans niet zo groot. Behalve als je misschien in een paleis woont", aldus premier Rutte.