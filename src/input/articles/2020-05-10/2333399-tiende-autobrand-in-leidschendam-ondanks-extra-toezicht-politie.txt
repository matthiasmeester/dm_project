Ondanks extra toezicht van de politie is vannacht in Leidschendam opnieuw een auto in vlammen opgegaan. Inmiddels zijn in de gemeente tien auto's uitgebrand in zestien dagen tijd.
Vannacht brandde een personenauto uit. Een nacht eerder gingen een bestelbus en een container in vlammen op, meldt Omroep West. De politie surveilleert extra en is op zoek naar mensen die iets hebben gezien.
De gemeente noemt de situatie onacceptabel en heeft maatregelen aangekondigd. Niet alleen is er de extra politiesurveillance, maar er worden ook extra camera's geplaatst en de gemeente werkt samen met jongerenwerk, de politie en het moskeebestuur aan een manier om onrust op straat te verminderen.