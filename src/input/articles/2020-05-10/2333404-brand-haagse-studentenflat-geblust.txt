In een studentenflat in Den Haag heeft vanochtend brand gewoed. De brand was kort na middag geblust.
De brand woedde in een appartement op de zestiende verdieping. Volgens de brandweer ging aan de brand een explosie vooraf in een van de appartementen. De oorzaak van die explosie is nog niet duidelijk.
De flat aan het Rijswijkseplein werd door de brandweer volledig ontruimd. Het pand is inmiddels vrijgegeven en de bewoners zijn terug naar huis.
Drie mensen zijn naar het ziekenhuis gebracht omdat ze rook hadden ingeademd. Zeven anderen zijn behandeld in een ambulance, maar zij hoefden niet naar het ziekenhuis.
Bekijk hier de beelden:
Bewoners zeggen tegen Omroep West dat ze op sociale media lazen over de brand. "Ik was net wakker en zag op Facebook van de brand. Toen heb ik me meteen aangekleed en ben naar buiten gegaan", zegt een van de bewoners. "Er werd agressief op de deur geklopt", zegt een ander. "Dat was de brandweer, die zei dat we naar buiten moesten. Een brandalarm was wel handig geweest."
Woningcorporatie Staedion bevestigt dat er geen centraal brandalarm in de flat aanwezig is. "De appartementen zijn aparte woonunits", zegt een woordvoerder. Of er na de brand wel een andere brandmeldinstallatie komt kan Staedion niet zeggen. "Maar zo'n voorval is altijd reden om weer eens goed te kijken hoe zaken zijn geregeld."