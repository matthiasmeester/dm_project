Geen taartje eten bij moeder, geen high tea in een overvol restaurant en niet met de hele familie bij oma op bezoek. Dat Moederdag dit jaar vanwege de coronacrisis anders is dan andere jaren, spreekt voor zich.
Op veel plekken in Nederland worden ontbijtjes bezorgd. "We brengen met achttien auto's 800 ontbijtpakketten rond", zegt Nils Dijkstra, restaurantmanager van 't Voorhuys in Emmeloord. In de pakketten zitten croissantjes, chocoladebroodjes, aardbeien, granola. "En natuurlijk een fles bubbels plus een persoonlijke boodschap."
De medewerkers van Dijkstra schreven al die honderden boodschappen met de hand. "Dat was voor ons ook ontroerend. Heel veel boodschappen als 'we missen je'. Dat raakt ons toch ook", vertelt hij.
De pakketten waren snel uitverkocht, net als de dinerpakketten die gisteren werden bezorgd zodat er vandaag thuis luxe gekookt kan worden (door wie is nog maar de vraag). "Mensen zijn superblij met zo'n attentie. En we merken dat ze het ook leuk vinden om ons weer te zien. We zijn nu een poos dicht, terwijl we hier middenin de samenleving staan", zegt Dijkstra.
Het is voor het eerst dat 't Voorhuys ontbijt bezorgt. "Vorig jaar deden we het niet, omdat we dat niet naast het werk in ons hotel en restaurant konden doen. Maar nu hebben we er alle tijd voor."
Niet voor iedereen pakt die verrassing goed uit:
Omdat de scholen dicht zijn, krijgen de meeste moeders niet het traditionele knutselwerkje dat kinderen in de klas maken. Sommige leerkrachten bedachten een alternatief. "Moeders hebben keihard gewerkt, helemaal de laatste tijd. Ikzelf ook", zegt Janneke Kalis, juf op een basisschool in Utrecht.
"In de meivakantie hebben we alle ouders de opdracht gegeven een mooie foto van hun kind te maken. Alleen, of samen met de moeder. Daar heb ik een kalender van gemaakt die vrijdag kon worden opgehaald, met een kaartje dat de kinderen zelf mochten inkleuren."
Maike Douglas, juf en oprichter van de blog jufmaike.nl, deelt op haar site knutselideeën voor Moederdag, zodat partners thuis zelf aan de slag kunnen. "Maar ik denk dat mijn blog vooral door moeders wordt gelezen, die de ideeën dan doorschuiven naar de vaders".
Zo kunnen kinderen een waardebonnenboekje maken, moederdagbingo doen of inspiratie opdoen voor een leuk versierd gerecht. Maar: "Moeders vinden toch vooral de eigengemaakte knutsels en tekeningen leuk", zegt Douglas. "Het gaat erom dat de kinderen een momentje hebben genomen om echt iets speciaals voor haar te maken."
Veel moeders krijgen vandaag een bos bloemen voor de deur. "We zitten vandaag dik over de 300 bestellingen, dat is meer dan de afgelopen jaren", zegt Diane Born, eigenares van bloemisterij Alpina in Den Haag. "Mensen kunnen niet bij hun moeder op bezoek, dus sturen ze bloemen."
Bezorgen gebeurt veilig, zegt Born: "Bezorgers bellen aan en zetten een paar stappen naar achteren. Ze moeten natuurlijk wel controleren of ze de bloemen bij de juiste persoon brengen. Want heel veel mensen rijden klakkeloos naar het huis van hun moeder, maar als ze het adres moeten doorgeven weten ze vaak het huisnummer niet."
De Lofzangers, een 'zingende telegramdienst' heeft normaal op Moederdag enkele optredens. Nu zijn het er zeven keer zoveel keer. "Een optreden is natuurlijk niet een cadeau wat mensen normaliter kopen. Nu zie je dat moeders thuiszitten of dat er moeders hartstikke hard aan het werk zijn. Omdat er zoveel niet gevierd kan worden, willen familieleden dan toch vaak wel wat kunnen doen", zegt oprichter Anne-Marie Dröes.
"We hebben boekingen in Amsterdam, Utrecht, Hilversum, maar ook in Breda. Per boeking wordt gekeken naar de wensen, de muziekstijl, welke zanger daarbij past en natuurlijk of die een beetje in de buurt zit."
En zo ziet zo'n optreden eruit, alhoewel de zangers nu meer afstand moeten houden:
En wat is dan het favoriete moederdagnummer? "Ik denk dat You are my sunshine vandaag wel op elke setlist staat", zegt Dröes. "Daar zit de boodschap in die je bij je moeder wilt brengen: 'Je betekent heel veel voor mij'."
Juist in deze periode brengt zo'n gezongen boodschap hoop en blijdschap, ziet Dröes. "Mensen zitten zolang in quarantaine, ze verzuipen in eentonigheid en alles lijkt op elkaar. Je ziet ze dankbaar zijn en genieten. Zo'n optreden is echt een lichtpuntje, merken we."
En waar kinderen wel op bezoek gaan, blijven ze op veilige afstand:
Moederdag is ook een aanleiding voor allerlei lokale initiatieven waarbij werd opgeroepen om vouchers en cadeaubonnen te kopen bij lokale ondernemers om ze te steunen tijdens de coronacrisis. De ontvanger kan die dan inwisselen als de betreffende zaak weer open is.
"Zaterdag kwamen veel meer mensen dan anders naar mijn zaak en verkocht ik meer dan normaal", vertelt Grace Dagevos, eigenaresse van Beauty Center Amazing Grace in Veenendaal. "Ik had de indruk dat mensen dat ook deden om ons te steunen, dat het een kwestie van gunnen is."
De blijf-thuis-behandeling die Dagevos bedacht, is favoriet: een pakket met allerlei producten om thuis een schoonheidsbehandeling uit te voeren. Maar er wordt ook vooruit gekeken, merkt ze. "Mensen geven algehele behandelingen cadeau, maar ook veel ontspanningsbehandelingen zoals massages."