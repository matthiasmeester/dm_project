Het zal je waarschijnlijk niet verbazen: we kijken met z'n allen veel meer films en series dan normaal gesproken. En dat merken de streamingdiensten.
Netflix kreeg er het afgelopen kwartaal twee keer zoveel abonnees bij als het verwachtte. Het platform denkt dat gebruikers die anders pas later dit jaar een abonnement hadden genomen in feite naar voren zijn gehaald. Disney+ is ondertussen een lichtpuntje voor het mediabedrijf dat het verder heel zwaar heeft: het videoplatform groeit sneller dan voorzien.
Ook in Nederland is er een duidelijke stijging te zien, blijkt uit cijfers van onderzoeksbureau Telecompaper:
Maar wie wat verder vooruit kijkt kan een potentieel probleem zien aankomen: het gebrek aan nieuwe content. Kun je straks nog wel het volgende seizoen van je favoriete serie zien? Bijna alle producties liggen namelijk stil vanwege het coronavirus en de vraag is wanneer die alsnog verder kunnen.
Op Wikipedia is inmiddels een lange lijst te vinden van films en series waarvan is gemeld dat ze tijdelijk zijn stilgelegd. Denk aan Grace and Frankie bij Netflix en The Falcon and the Winter Soldier van Disney+.
Het is een wereldwijd probleem en het speelt bij grote en kleinere producties. In Nederland wordt er door producenten hard gewerkt aan een protocol, waardoor een filmcrew en cast weer aan de slag kunnen. Al zal het in de praktijk per productie verschillen of dit ook daadwerkelijk kan, bij een kleine set kan dit eerder dan bij een grote. De hoop is dat de afspraken halverwege deze maand rond zijn.
"Een doorsnee gezinssituaties of een liefdesrelatie is niet op te nemen in de huidige situatie", zegt Hanneke Niens, producent en mede-oprichter van KeyFilm. "Dat is echt een zoektocht. Je kunt acteurs niet laten zoenen met een mondkapje voor."
En dat brengt dus veel onzekerheid met zich mee. "Ik vind het lastig om te zeggen wat we kunnen verwachten." Ze wijst erop dat het voor de crew makkelijker zal zijn zich aan nieuwe regels te houden dan acteurs.
Ook Marc Bary, eigenaar van producent IJswater Films, worstelt met de situatie. "We onderzoeken of we de hoofdcast en regisseur twee weken van tevoren in quarantaine kunnen zetten, zodat we daarna kunnen draaien." Maar hij erkent dat dit een hoop vraagt van de crew en acteurs en dat hier goede afspraken over moeten worden gemaakt.
Bary was 15 maart, toen 's avonds de maatregel werd aangekondigd dat de scholen de volgende dag niet open zouden gaan, aan het draaien voor de nieuwe Videoland-serie De Eenling. "Die dag liep ik al rond met een knoop in m'n maag en de vraag: wat doen we hier nog? Volgens mij moeten we nu stoppen."
Het bleek inderdaad de laatste draaidag te zijn. Na de persconferentie belde vervolgens een van de hoofdrolspelers om te melden dat hij verkouden was. "Toen was het gewoon klaar. We hebben de boel ingepakt, opgeruimd en elkaar dag gezegd."
Bij Videoland is het aanbod nog niet minder, maar de content die er is wordt wel meer gespreid, vertelt Antoinette Beumer, hoofd drama bij het videoplatform. "Mocro Maffia hebben we om die reden naar voren gehaald omdat daar zoveel behoefte aan was." Ze zegt dat deze spreiding ervoor kan zorgen dat sommige series eerder of juist later online verschijnen dan verwacht.
Ze verwacht dat Videoland deze situatie nog "best even" vol kan houden. Er ligt al veel klaar, dus voor de komende maanden verwacht ze geen problemen. Beumer kijkt al een stuk verder vooruit, naar 2021 en 2022. Daarover heeft ze nog veel vragen: welke rol moet de coronacrisis in producties spelen?
"Hoe verwerk je het in een serie als we straks in het ov massaal mondkapjes gaan dragen? Voer je dat dan wel of niet door? Ik vind het heel ingewikkeld om te weten of we met de content die we nu aan het ontwikkelen zijn dan nog wel de juiste tijdsgeest aanspreken."
Daarmee worden de uitdagingen voor een platform als Videoland, maar net zo goed voor concurrenten als Netflix en Disney+ mogelijk alleen maar groter. Eind vorige maand zei Netflix dat het zonder meer last zal hebben van de pauze in productie. Desondanks verwacht het bedrijf een "gevarieerd aanbod van nieuwe titels" te hebben voor de rest van 2020 en 2021.
Volgens Enn√®l van Eeden, mediadeskundige bij PwC, staat het wel vast dat er een verschraling van het aanbod aan zit te komen. "Niet per se van een half jaar, maar maar wel voor een flink aantal weken." Maar, zo zegt ze ook, zodra producenten weer aan de slag kunnen zal er een inhaalslag worden gemaakt. Ongetwijfeld zal het per platform verschillen in hoeverre de verschraling ook echt te merken is.