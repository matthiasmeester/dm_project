In Hongkong hebben honderden mensen gedemonstreerd tegen de pro-Chinese regering van Carrie Lam. De actievoerders kwamen in een winkelcentrum bijeen en scandeerden anti-regeringsleuzen.
Een aantal demonstranten droeg zwarte spandoeken met de tekst 'Bevrijd Hongkong, het is tijd voor een revolutie!'. Ze zongen daarbij het populaire protestlied Glory to Hong Kong.
De politie dreef de betogers uiteen met schilden en pepperspray, schrijft de South China Morning Post. Ook sloten agenten delen van het winkelcentrum af en gaven ze demonstranten en winkelend publiek de opdracht om naar huis te gaan.
De politie wees de demonstranten op de regels om de verspreiding van het coronavirus tegen te gaan. Vanwege het coronavirus mogen groepen in Hongkong niet groter dan vier mensen zijn. Ook moeten mensen, net als in Nederland, anderhalve meter afstand van elkaar houden.
Op beelden is te zien hoe de politie ingreep tijdens het protest:
Het is al ruim een jaar onrustig in Hongkong. Hongkongers willen voorkomen dat China te veel te zeggen krijgt. Vorig jaar waren er maandenlange protesten, waaraan op het hoogtepunt miljoenen mensen meededen. Het politieoptreden en de protesten werden steeds gewelddadiger.
De protesten vielen begin dit jaar stil vanwege het coronavirus, maar sinds eind april wordt er op bescheiden schaal weer gedemonstreerd. Een 19-jarige student zegt tegen de South China Morning Post dat hij verwacht dat de protesten weer heviger zullen worden, nu het coronavirus in Hongkong onder controle lijkt te zijn. "Wel of geen verbod, mensen zullen de straat weer opgaan", zegt de student. "De mensen die de straat opgaan, zijn bereid te worden gearresteerd."
NOSop3 legde eind vorig jaar uit waar de protesten over gingen: