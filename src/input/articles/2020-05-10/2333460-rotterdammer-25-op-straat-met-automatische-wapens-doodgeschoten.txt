In Rotterdam-Noord is gisteravond op straat een man doodgeschoten. Ooggetuigen hoorden even voor 22.00 uur op de Bergselaan meerdere schoten en zagen twee donker geklede mannen wegrijden in een auto.
Het slachtoffer, de 25-jarige Ibrahim Azaim uit Rotterdam, raakte zwaargewond. Een woordvoerder van de politie zegt in het NOS Radio 1 Journaal dat hulpdiensten nog geprobeerd hebben de man te redden. "Dat mocht niet baten. Hij overleed op straat."
Bronnen melden aan de NOS dat het vrijwel zeker om een afrekening in het criminele circuit gaat. Ook de Telegraaf schrijft dat hij "geen onbekende is van de politie". Een buurtbewoner vertelde aan de krant dat Azaim net na het vasten onderweg was naar zijn moeder, die in de buurt woont.
Er zouden twee mannen met bivakmutsen in de bosjes hebben gewacht tot het slachtoffer voorbijkwam. Toen hebben ze hem neergeschoten, vertelt een vrouw. "Het was vijftien seconden lang 'wildwest'. Toen was het voorbij", zegt een buurtbewoner in de krant.
De politie vindt het nog te vroeg was om te concluderen dat de man zich in het criminele milieu begaf. "Het is pas net gebeurd", aldus de woordvoerder. "We zetten alles op alles om dit goed te onderzoeken."
Onder een brug aan de rand van de wijk Overschie is een uitgebrande auto gevonden. De politie gaat na of er een verband is met het schietincident.
Verslaggever Henrik-Willem Hofs, die vlakbij woont, zegt dat de daders met automatische wapens op de man vuurden.
Op Facebook is een filmpje geplaatst waarop het moment van de schietpartij te horen zou zijn. Aan het begin klinken er meerdere schoten. De politie begrijpt dat het geluid van geweerschoten indruk maakt op mensen. "Het klonk heftig", aldus de woordvoerder. "Het is een bizarre gebeurtenis zo midden in een woonwijk."