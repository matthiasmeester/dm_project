Een emotioneel moment, maandagavond, voor de start van de Nascar-race in Talladega. Coureur Bubba Wallace, die zondag te maken kreeg met een doodsbedreiging, stapte gewoon weer in de auto. Hij werd omringd en gesteund door alle andere coureurs.
De auto van de enige zwarte coureur die in de racecompetitie actief is, werd door zijn 39 collega's naar de voorkant van het circuit geduwd. Wallace was zichtbaar geÃ«motioneerd toen hij uit de auto stapte na dit gebaar van solidariteit.
Werknemers van het circuit in de Amerikaanse staat Alabama lieten ook zien de Amerikaan te steunen. Zij schilderden de tekst #IStandWithBubbaWallace op het grasveld.
In de garagebox van Wallace werd zondag een strop gevonden. De organisatie van Nascar, de FBI en het ministerie van Justitie doen daar nu onderzoek naar.
De doodsbedreiging tegen de 26-jarige coureur houdt vermoedelijk verband met het verbod op het vertoon van de 'Confederate flag' op en rond Nascar-circuits. Dat werd na de dood van de zwarte Amerikaan George Floyd in Minneapolis en op aandringen van Wallace ingesteld.
De vlag was tijdens de Amerikaanse Burgeroorlog (1861-1865) de vlag van de Zuidelijke Staten die onder meer tegen afschaffing van de slavernij streden. Tegenwoordig zien velen het als een symbool voor racisme.
Wallace liet al direct na de vondst van de strop weten dat hij zich niet zou laten afschrikken. "Ik blijf pal staan voor waar ik in geloof." 