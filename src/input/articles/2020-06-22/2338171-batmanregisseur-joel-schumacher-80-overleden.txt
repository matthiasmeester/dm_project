De Amerikaanse regisseur Joel Schumacher is op 80-jarige leeftijd overleden in New York, melden Amerikaanse media. Hij maakte onder meer twee Batmanfilms: Batman Forever (1995) en Batman & Robin (1997).
Behalve van de Batmanfilms was Schumacher bekend van de romantische dramafilm St. Elmo's Fire (1985), de horrorkomedie The Lost Boys (1987), Falling Down (1993) en de advocatenthrillers The Client (1994) en A Time to Kill (1996), gebaseerd op boeken van John Grisham. Ook regisseerde hij in 2013 twee afleveringen van de Netflix-serie House of Cards.
Schumacher koos ervoor zijn Batmanfilms wat meer stripboeksfeer mee te geven. Verder waren ze wat kindvriendelijker dan eerdere films over de vleermuisheld. Dat kwam hem op veel kritiek te staan van fans.
Ook recensenten waren niet enthousiast. Vooral van Batman & Robin vonden ze het script slecht en de stijl te kitscherig. Zo werd de film 'Batman on Ice' genoemd, vanwege een gevecht op schaatsen dat Batman, gespeeld door George Clooney, uitvocht met de schurk Mr. Freeze (Arnold Schwarzenegger).
Ook Schumacher zelf leek niet tevreden met Batman & Robin. In een interview met Vice bood hij in 2017 alle fans excuses aan die teleurgesteld waren: "Ik denk dat ze daar recht op hebben". Schumacher had naar eigen zeggen te veel geluisterd naar de studiobazen, die om kindvriendelijkere films hadden gevraagd.
Schumacher werd geroemd om zijn oog voor nieuw talent. Hij gaf prominente rollen aan jonge, relatief onbekende acteurs als Demi Moore, Julia Roberts, Kiefer Sutherland, Matthew McConaughey en Colin Farrell.
In een interview met het tijdschrift Venice werd Schumacher gevraagd om advies voor nieuwe regisseurs: "Neem risico's, volg je eigen instincten en luister alleen naar mensen van wie je echt voelt dat ze gelijk hebben".