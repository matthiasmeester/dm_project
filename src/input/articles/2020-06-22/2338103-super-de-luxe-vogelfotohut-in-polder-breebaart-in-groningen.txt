Vogelaars kunnen sinds begin juni in de Polder Breebaart in Groningen terecht in een vogelfotohut die van alle gemakken is voorzien. Er staan comfortabele bureaustoelen, er is apparatuur om camera's op te plaatsen en voor de koude dagen is verwarming aanwezig.
Het Groninger Landschap beheert de hut bij Polder Breebaart. Volgens woordvoerder Silvan Puijman komen mensen uit heel Nederland op de hut in het brakwater getijdengebied af. "Begin juni kon er gereserveerd worden, binnen drie uur was de hele maand juni volgeboekt", vertelt hij tegen RTV Noord.
Bezoekers worden via een verdekt aangelegd betonnen pad naar de hut geleid. Ze komen de ruimte binnen via een trapje. Door de verdiepte ligging kunnen ze op het niveau van het water naar buiten kijken.
De hut is voorzien van spiegelglas, maar omdat dat glas door weer en wind niet goed schoon te houden is kunnen de fotografen hun lens door twee horizontaal aangebrachte rijen borstels steken.
Op die manier kunnen ze met hun lens vogels als de goudplevier, smient, lepelaar, kluut, grutto of Temmincks strandloper verschalken. Die vogels lopen of zwemmen in de 'plas-dras', waarop je vanuit de hut uitkijkt.
De hut is een initiatief van de Twent Han Bouwmeester. Hij heeft in Nederland nog meer vogelfotohutten, maar die staan in bosrijkere gebieden.
Vogels fotograferen vanuit de hut is niet gratis: de huur gaat tussen de 50 en 95 euro per dag bedragen.