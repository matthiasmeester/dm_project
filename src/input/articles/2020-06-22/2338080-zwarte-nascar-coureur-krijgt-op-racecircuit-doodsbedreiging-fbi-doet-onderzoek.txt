De Amerikaanse autosport-organisatie Nascar en de FBI doen onderzoek naar de vondst van een strop in de garagebox van de enige zwarte coureur uit de topcompetitie gisteren op het circuit van Talladega in de Amerikaanse staat Alabama.
De doodsbedreiging tegen de 26-jarige Bubba Wallace houdt vermoedelijk verband met het verbod op het vertoon van de Confederate-vlag op en rond Nascar-circuits. Dat werd na de dood van de zwarte Amerikaan George Floyd in Minneapolis en op aandringen van Wallace ingesteld.
De Confederate-vlag was tijdens de Amerikaanse Burgeroorlog (1861-1865) de vlag van de Zuidelijke Staten die onder meer tegen afschaffing van de slavernij streden. Tegenwoordig zien velen het als een symbool voor racisme, al zeggen voorstanders dat het om zuidelijk erfgoed gaat.
Wallace zei dat hij zich niet laat afschrikken. "Dit stemt mij ongelooflijk verdrietig en laat pijnlijk zien dat we nog een lange weg te gaan hebben in de strijd tegen racisme", zei Wallace. "Ik blijf pal staan voor waar ik in geloof."
Ook de Nascar-organisatie heeft er geen goed woord voor over. "Er is binnen Nascar geen plaats voor racisme en deze daad sterkt ons alleen maar in ons streven om dit een sport voor iedereen te maken."
Op Twitter spreekt basketbalvedette LeBron James zich steun uit aan Wallace. "Misselijkmakend!", schrijft hij. "Bubba, weet dat je niet alleen staat. Ik sta naast je, net als iedere andere atleet."
Voorafgaand aan de Nascar-race in Talladega vloog een vliegtuig over het circuit met een banner van de Confederate-vlag. Zaterdag en zondag waren rond het circuit auto's te zien die de vlag met zich meevoerden.
De race werd na vertraging in verband met noodweer afgelast.