De man die verdacht wordt van de moorden op een vrouw in Den Haag in mei vorig jaar en een man en vrouw op de Brunssummerheide bij Heerlen, drie dagen later, zegt dat hij drugs gebruikte en aan waanbeelden en angsten leed.
Zo dacht hij in de periode voorafgaand aan de moorden dat de wereld in handen was van psychopaten. In 2018 deed hij een serieuze zelfmoordpoging.
De vraag of de 28-jarige Thijs H. in de dagen dat hij de moorden pleegde echt aan een stoornis leed, stond centraal deze eerste dag van het proces dat vandaag in Maastricht is begonnen. Er zijn vijf dagen voor uitgetrokken.
Bekijk hieronder een deel van zijn verklaring:
H. doodde zijn vermoedelijk willekeurig gekozen slachtoffers met een mes. In de rechtszaal vertelde H. dat hij boodschappen "in codetaal" zag in nieuwsberichten en kentekenplaten die hem samen met waanideeÃ«n in zijn hoofd duidelijk maakten dat hij twee mensen moest vermoorden. Daarna zou hij naar eigen zeggen zelf worden vermoord. Als H. dat niet deed, zou zijn familie worden vermoord, dacht hij.
In Den Haag vond hij zijn eerste slachtoffer: een vrouw die haar hond aan het uitlaten was in de Scheveningse bosjes. Bij haar sneed hij een pink af. Die wilde hij als bewijs.
Later zou hij opnieuw de instructie hebben gekregen om twee mensen te vermoorden, omdat hij de opdracht de eerste keer niet goed zou hebben uitgevoerd. Daarvoor ging hij naar de Brunssummerheide. De eerste persoon die hij op het oog had, liet hij lopen. "Ik kreeg de moed niet verzameld", zei H. De jonge leeftijd van de voorbijganger zou daarbij een rol hebben gespeeld. Daarna doodde Thijs H. een 63-jarige vrouw met een mes en iets later ook een man van 68 jaar. H. zei dat hij in de kentekens van auto's kon lezen dat hij zijn opdracht dit keer goed had uitgevoerd.
H. bekende de moorden in augustus in een pro-formazitting. Volgens onderzoekers van het Pieter Baan Centrum is Thijs H. volledig ontoerekeningsvatbaar. Zij adviseren de rechtbank om hem tbs met dwangverpleging op te leggen.
Het Openbaar Ministerie vermoedt dat H. alleen maar doet of hij gestoord is. Hij zou op internet goed hebben uitgezocht hoe hij zich moet gedragen om deskundigen te laten denken dat hij een ernstige stoornis heeft.
Volgende week dinsdag wordt de strafeis verwacht.