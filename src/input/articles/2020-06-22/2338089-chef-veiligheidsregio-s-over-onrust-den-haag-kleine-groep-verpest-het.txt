De voorzitter van het overleg van de veiligheidsregio's, de Nijmeegse burgemeester Bruls, vindt het jammer dat gisteren in Den Haag een aantal mensen het heeft verpest voor de rest. Tijdens een demonstratie tegen coronamaatregelen braken ongeregeldheden uit waarbij volgens de politie voetbalsupporters de confrontatie opzochten met agenten. Rondom de demonstratie zijn ongeveer 400 arrestaties verricht.
Het protest van actiegroep Viruswaanzin was vrijdag door waarnemend burgemeester Remkes verboden, omdat de vrees bestond dat er te veel mensen op af zouden komen. Gisteren besloot Remkes een vorm van protest toch toe te staan toen er een hoop mensen op het Malieveld verschenen. Ze mochten een korte demonstratie tot 13.30 uur houden, op voorwaarde dat ze genoeg afstand van elkaar zouden houden en daarna zouden vertrekken.
De demonstranten zeiden dat ze daaraan gehoor zouden geven, maar velen vertrokken niet meteen. Volgens journalisten ter plaatse waren er zo'n 2000 demonstranten op het Malieveld.
Voorzitter Bruls zei in het NOS Radio 1 Journaal te snappen dat mensen willen demonstreren. "Ik heb alle begrip voor alles wat mensen zoeken, maar ik heb weinig begrip voor mensen die dan met andere redenen daarnaartoe gaan", doelend op de ongeregeldheden.
Volgens Bruls leek de demonstratie in Den Haag een tijdlang prima te verlopen. "Met de meeste mensen is goed te communiceren, ook met de organisatoren. Het probleem zit in een kleine groep die erop afkomt. Een aantal mensen zijn het echt aan het verstieren voor de rest."
Burgemeester Remkes zei gisteren al de rellen los te zien van de demonstratie. "Dit heeft niets met demonstreren of vrijheid van meningsuiting te maken", aldus Remkes gisteren. "Deze groep was doelbewust uit op het verstoren van de openbare orde."
Bekijk hier beelden van het 1,5-meterprotest: