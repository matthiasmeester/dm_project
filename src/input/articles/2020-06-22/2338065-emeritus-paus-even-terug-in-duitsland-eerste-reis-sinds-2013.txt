Emeritus paus Benedictus XVI heeft voor het eerst sinds zijn aftreden als kerkleider in 2013 de omgeving van Rome verlaten. Benedictus (93) was de afgelopen dagen in de Zuid-Duitse stad Regensburg, om afscheid te nemen van zijn oudere broer Georg (96).
Benedictus, die eigenlijk Joseph Ratzinger heet, kwam donderdag onverwacht aan in Duitsland. Hij vertrekt de komende dag weer. Behalve zijn broer bezocht hij de graven van zijn ouders en zus en nam hij een kijkje bij zijn voormalige huis in een voorstad van Regensburg. Geen van de optredens was publiek.
De 93-jarige Duitser is lichamelijk zwak en zit in een rolstoel. Volgens zijn priv√©secretaris is hij mentaal fit. Een woordvoerder van het bisdom Regensburg zegt bij de Beierse omroep BR dat het bezoek de emeritus paus goed heeft gedaan. 
Benedictus was paus van 2005 tot 2013. Hij trad terug omdat hij naar eigen zeggen niet meer de kracht had om zijn functie uit te oefenen. Die stap was hoogst ongebruikelijk; normaal blijven pausen aan tot hun dood.
De voormalige kerkleider woont nog steeds in het Vaticaan. De laatste jaren is hij voor zover bekend alleen naar het pauselijke buitenverblijf in Castel Gandolfo gereisd, op zo'n dertig kilometer van Rome.