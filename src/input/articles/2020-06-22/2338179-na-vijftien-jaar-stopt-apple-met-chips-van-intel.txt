Apple heeft vanavond het einde ingeluid van een vijftien jaar durende samenwerking met chipfabrikant Intel. Het concern gaat voor zijn computers gebruikmaken van zelf ontworpen chips. Dit wordt gezien als een grote stap.
Het bedrijf heeft al veel ervaring met dit proces: het ontwerpt de chips voor onder meer de iPhone al jaren zelf. Maar voor computers van het bedrijf - MacBooks, iMacs en de Mac Pro - doet het nog altijd een beroep op Intel. Beleggers lijken zich vooralsnog geen zorgen te maken over het stoppen van de samenwerking: het aandeel van Intel schoot vanavond op de Amerikaanse beurs zelfs omhoog.
Volgens Apple kan het, door de processor zelf te ontwerpen, de prestaties verbeteren en de batterijduur verlengen. Topman Tim Cook noemde het een "historische dag voor de Mac". Het concern verwacht dat de overgangsperiode twee jaar gaat duren en het benadrukt dat er ook nog nieuwe computers met Intel-chips komen. Het belooft daarnaast Macs met Intel-chips nog "jaren" te zullen ondersteunen.
De verandering betekent dat ontwikkelaars hun programma's moeten gaan aanpassen zodat ze ook straks werken op 'Apple Silicon', zoals het bedrijf de processor heeft gedoopt. Makers van bekende apps zoals Photoshop, maar ook Microsoft Office, hebben die stap al gezet.
Het bedrijf deed de aankondiging tijdens zijn jaarlijkse ontwikkelaarsconferentie. Die was anders dan normaal omdat vanwege het coronavirus het niet mogelijk was om duizenden ontwikkelaars naar Californië te laten afreizen. In plaats daarvan praatten verschillende managers bij Apple, onder wie topman Cook zelf, de presentatie aan elkaar in een video.
Apple maakte verder bekend dat iOS 14, de volgende grote update van het mobiele besturingssysteem van het bedrijf, de mogelijkheid gaat bieden om het startscherm verder aan te passen. Net als op Android wordt het mogelijk om tussen de bekende app-iconen widgets te plaatsen. Slimme assistent Siri is in een nieuw jasje gegoten en er komt een vertaal-app, die vooralsnog geen Nederlands ondersteunt.
Daarnaast wordt het zowel op iPhones als op iPads mogelijk om zelf te bepalen wat de standaard browser- en mail-app is. Nu nog opent een link standaard in Safari, ook als iemand liever Google Chrome of Mozilla Firefox gebruikt. Hetzelfde geldt als er wordt geklikt op een e-mailadres. Dat gaat veranderen. Er werden geen nieuwe iPhones aangekondigd. Die staan op de planning voor het najaar en hebben naar verwachting ondersteuning voor 5G aan boord.
Een andere grote update was bestemd voor de software op Apple-computers. Apple heeft het uiterlijk van het besturingssysteem, macOS, opnieuw ontworpen en daarbij veel meer in lijn gebracht met de stijl die het al heeft op iPhones en iPads.
Al met al een belangrijk moment voor Apple. Wel komt het kort nadat de Europese Commissie vorige week had aangekondigd twee onderzoeken te starten naar het bedrijf, waardoor het bedrijf er twee hoofdpijndossiers bij krijgt.
Een daarvan gaat over de vraag of er sprake is van oneerlijke concurrentie in de App Store, een onderwerp dat is aangewakkerd door Spotify vorig jaar. Dat bedrijf verzet zich met name tegen het feit dat Apple een commissie van (in het eerste jaar) 30 procent vraagt op het moment dat de muziekdienst gebruik maakt van Apples betaalsysteem.
Ook ontstond er onrust onder ontwikkelaars, nadat Apple had besloten om een update van een nieuwe - en in de technologiewereld populaire - mail-app niet toe te laten. De iPhone-maker zei dat de app, 'Hey', ook gebruik moest gaan maken van het betalingssysteem. De vraag was of Apple opeens nóg strenger was geworden. Uiteindelijk werd er een compromis bereikt, vlak voordat de conferentie begon. Waarmee er toch een donkere wolk uit Apples zicht verdween.
Een van de ontwikkelaars kondigde het compromis aan het einde van middag op Twitter aan:
Een andere donkere wolk is er echter nog wel. Het Amerikaanse Congres wil dat topman Cook samen met de ceo's van Amazon, Facebook en Google komt getuigen in een hoorzitting over marktmacht. De anderen hebben al toegezegd, maar Apple voor zover bekend nog niet. De druk op het bedrijf om dit alsnog te doen, zal waarschijnlijk groot zijn. Ook omdat het de andere topmensen mogelijk een uitweg biedt om niet te komen getuigen.