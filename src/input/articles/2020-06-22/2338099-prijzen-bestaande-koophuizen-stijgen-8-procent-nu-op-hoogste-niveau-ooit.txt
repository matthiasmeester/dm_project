Bestaande koopwoningen waren in mei 7,7 procent duurder dan in dezelfde maand een jaar eerder. De prijs voor huizen was nooit eerder zo hoog, melden het Centraal Bureau voor de Statistiek (CBS) en het Kadaster na onderzoek. Sinds juni 2013 is de prijs van bestaande woningen aan het stijgen. Vergeleken met juni 2013 is de prijs van de bestaande koopwoningen nu met bijna de helft gestegen, 47,8 procent.
Na een piek in augustus 2008 daalden de prijzen van koopwoningen en in juni 2013 werd een dieptepunt bereikt. Sindsdien is er sprake van een stijgende trend.
Er werden vorige maand 18.347 woningtransacties geregistreerd, dat is bijna 7 procent minder dan een jaar terug. In de eerste vijf maanden van dit jaar zijn bijna 89.000 woningen gewisseld van eigenaar, ruim 5 procent meer dan in dezelfde periode van vorig jaar.
In de cijfers over verslagmaand mei zijn eventuele invloeden van de corona-epidemie nog niet of nauwelijks zichtbaar. Dit komt doordat de cijfers gebaseerd zijn op notarisoverdrachten. De koopcontracten zijn vermoedelijk nog grotendeels voor het uitbreken van de crisis in Nederland afgesloten, aldus het CBS.
Twee weken geleden zei De Nederlandsche Bank te verwachten dat de huizenprijzen de komende twee jaar met zo'n 5 procent dalen.
De huizenprijzen in Nederland zijn sinds 1970 twee keer zo hard gestegen als het modale inkomen. Waarom zijn huizen in Nederland eigenlijk zo duur? NPO Focus duikt hier in de geschiedenis van de Nederlandse woningmarkt: