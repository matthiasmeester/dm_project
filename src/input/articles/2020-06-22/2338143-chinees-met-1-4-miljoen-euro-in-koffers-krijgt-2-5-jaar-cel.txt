Een man uit China die in december op Schiphol werd gearresteerd met bijna 1,4 miljoen euro in zijn koffers, heeft van de rechter in Haarlem 2,5 jaar cel gekregen voor witwassen.
In zijn koffer zaten 26.000 biljetten van 50 euro en 800 biljetten van 100 euro, een totaal van 1.380.000 euro. In zijn rugtas zat nog eens 7900 euro.
De man, een 48-jarige kledinghandelaar die vanuit Italië op weg was naar China, verklaarde dat hij het geld had gekregen van verschillende mensen om in China fabrikanten mee te betalen.
Volgens de rechtbank is algemeen bekend dat via Schiphol grote contante geldbedragen afkomstig van misdrijven worden in- en uitgevoerd. Uit afgeluisterde telefoongesprekken die de man in de gevangenis voerde met zijn zoon, bleek ook dat ze mensen zochten die wilden verklaren dat het hun geld was.
De rechtbank concludeert daaruit dat het niet anders kan dan dat het geld afkomstig is van een misdrijf en dat de man dit wist.
De officier van justitie had vier jaar gevangenisstraf geëist. De straf valt lager uit, omdat de rechter keek naar straffen die in vergelijkbare zaken zijn opgelegd. Het geld is verbeurd verklaard.