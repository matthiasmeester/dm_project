De middelbare scholen gaan na de zomervakantie weer helemaal open. "Veel scholieren misten perspectief en liepen een achterstand op. Het is echt een ontzettende opluchting," zegt een blije voorzitter van het LAKS, Pieter Lossie. Uit een peiling die het LAKS hield blijkt dat scholieren hierop zaten te wachten, 69 procent zei dat ze willen dat de scholen weer volledig opengaan.
Dat leerlingen weer volledig naar school willen, kan samenhangen met het feit dat het online onderwijs voor lang niet iedereen een succes was. Uit een rondgang van NOS Stories onder 3000 leerlingen blijkt dat 38 procent van de ondervraagden denkt dat ze door de online lessen een leerachterstand hebben opgelopen.
Want goed blijven opletten tijdens de online les bleek een uitdaging. Dat merkte bijvoorbeeld Madeleine uit 4 havo. "Ik startte de online les op mijn telefoon en ging ondertussen wat anders doen op mijn laptop, zoals gamen." Madeleine was niet de enige. 86 procent van de scholieren gaf bij de rondgang van NOS Stories aan weleens langer dan tien minuten iets anders te doen, 49 procent zei dit heel vaak te doen.
"Als niemand controleert of je echt bezig bent, is het veel makkelijker om iets anders te gaan doen", aldus Madeleine. De consequenties had ze toen nog niet direct door. "Die zie ik pas nu ik een 4 heb gehaald voor wiskunde."
'Sommige leerlingen zie en hoor je nauwelijks'
Leraren wisten ook wel dat niet iedereen braaf meedeed. Economieleraar Eric Hazenbos: "Ik kan zien dat de leerlingen inloggen bij een online les, maar niet wat ze ondertussen aan het doen zijn." Met als gevolg dat de leraar minder zicht heeft op de leerlingen. "Tijdens een online les zie ik niet of de leerlingen mij glazig aankijken en meer uitleg nodig hebben." Hij merkte dat hij sommige leerlingen nauwelijks hoorde of zag door de afstand.
Dat weet ook de vakbond CNV Onderwijs. "Er waren veel leerlingen uit beeld. Van wie de leerlingen of de ouders niet reageerden op mailtjes en telefoontjes", zegt voorzitter Jan de Vries.
Niet alle leerlingen leden onder het digitale afstandsonderwijs. Zo zagen ze bij het LAKS dat er ook scholieren waren die er juist bij floreerden. "Sommige scholieren vinden het fijn om zelfstandig te werken en het eigenaarschap te hebben over hun eigen leerroute", denkt Pieter Lossie van het LAKS.
Grotere achterstand 
Maar toch maakte het LAKS zich zorgen. Omdat er een groot aantal leerlingen is dat w√©l het beste leert in de structuur van de school en met persoonlijke begeleiding. En die leerlingen kunnen door de online lessen grote achterstanden oplopen.
Voor Madeleine voelde het begin van de lockdown een beetje als een vakantie: "Toen heb ik gelijk een achterstand opgebouwd bij wiskunde. Vervolgens was ik nog bij het huiswerk van twee weken eerder en heb ik het gewoon maar niet meer gevolgd."
Dat de lessen na de zomervakantie weer gewoon op school gaan plaatsvinden is voor Madeleine goed nieuws. "Dan krijg ik weer de ondersteuning die ik nodig heb en hoef ik niet meer alles zelfstandig te doen." Ook hoopt ze dat ze haar achterstand weer kan inhalen, "zeker omdat het volgend jaar mijn examenjaar is."