De Brusseprijs voor het beste Nederlandstalige journalistieke boek is dit jaar gewonnen door Pieter van Os, voor zijn boek Liever dier dan mens. De jury maakte dat bekend in het radioprogramma NOS Met het Oog op Morgen.
In het boek beschrijft Van Os het overlevingsverhaal van de Joodse Mala Rivka Kizel uit Polen. Zij verloor in de Tweede Wereldoorlog haar familie, maar wist zelf te ontkomen aan de Duitsers. Aan de hand van haar verhaal vertelt de schrijver een geschiedenis van vervolging en oorlog in Europa in de twintigste eeuw.
"De eerste pagina's zuigen je meteen het verhaal in, en dat laat je niet meer los", vertelde juryvoorzitter Saskia Belleman. Ze meent dat Van Os het heftige verhaal ijzersterk heeft gedocumenteerd en op literair niveau heeft opgeschreven met distantie "maar nooit kil". "Het legt de lat heel hoog voor de komende jaren."
De andere genomineerden waren Huib Modderkolk met Het is oorlog, maar niemand die het ziet, over de ict-technologie die geheime diensten inzetten en Jeroen Smit met Het grote gevecht over de vergeefse poging van een topman om multinationals te overtuigen duurzamer te worden. Ook Brenda Stoter Boscole met Het vergeten volk over de vervolging van de Jezidi's door IS, en Ivo van Woerden met De vreemdeling in de tuin over de menselijke geschiedenis van migratie behoorden tot de kanshebbers.
De jaarlijkse Brusseprijs is een initiatief van het Fonds Bijzondere Journalistieke Projecten. De prijs wordt sinds 2006 uitgereikt, aanvankelijk eens per twee jaar en sinds 2010 jaarlijks.
Aan de prijs is een geldbedrag van 10.000 euro verbonden.