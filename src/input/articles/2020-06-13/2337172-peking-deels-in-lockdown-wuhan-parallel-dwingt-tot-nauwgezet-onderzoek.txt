De Chinese hoofdstad Peking is deels in lockdown vanwege een nieuwe coronauitbraak. Het gaat om 45 besmettingen op een voedselmarkt in het zuiden van de stad, waar ook vlees wordt verkocht.
"De uitbraak moet vanwege de parallel met Wuhan nauwgezet onderzocht worden", zegt ErasmusMC-viroloog Marion Koopmans, die ook adviseur is van de Wereldgezondheidsorganisatie.
Afgelopen dag werden er in totaal 57 nieuwe besmettingen gemeld, het hoogste aantal in twee maanden. 
De uitbraak roept vragen op, omdat de besmette personen geen klachten hebben, maar door een screening zijn gevonden. "Dit is een superspreading event", weet de viroloog. "Is dit een grote uitbraak die nog niet was vastgesteld, of is er bij de markt zelf een andere bron?", vraagt Koopmans zich af.
"We weten nog steeds niet wat het oorspronkelijke reservoir was van SARS COV-2 (het nieuwe coronavirus) en of er wellicht andere dieren dan vleermuizen bij betrokken waren. Je moet er altijd rekening mee houden, dat er op zo'n markt iets aanwezig is dat het virus verspreidt. De Chinese autoriteiten zullen moeten onderzoeken of het virus op een of andere manier opnieuw ge√Ømporteerd is."
Deze informatie zou gehaald kunnen worden uit het genetische materiaal op neus- en keelwatten van de 45 besmette personen. Koopmans: "Met dit materiaal kun je de genetische code van de virussen in kaart brengen. Aan de hand daarvan kunnen we kijken of de uitbraak nieuw en recent is, of dat het al langer speelt. Of dat het niet gaat om een nieuwe uitbraak, maar om het doorsudderen van de infectie."
Het zou dus kunnen dat er sprake is van een introductie van het virus, vanuit een andere diersoort. Dat moet volgens Koopmans worden onderzocht, ook als het niet het meest waarschijnlijke scenario is. "We weten vrijwel zeker dat het virus uit vleermuizen komt, maar niet of er een ander tussenreservoir is. Dat wil zeggen: het kan zijn dat de besmetting vanuit vleermuizen is overgedragen op andere dieren die worden verkocht op deze markten."
Dat zogeheten tussenreservoir zou bijvoorbeeld een nerts kunnen zijn. Maar ook in schubbendieren zijn besmettingen gevonden, weet Koopmans. "Dit is ook voor Wuhan nog niet opgehelderd. Dat is belangrijk om te onderzoeken, omdat we niet willen dat er ongemerkt een dierreservoir is waar het virus zich verder verspreidt."
Volgens Koopmans weten we steeds meer over hoe het virus zich via de mens of dieren heeft verspreid. "We zijn in Nederland druk met die nertsen. We weten intussen dat sommige diersoorten minder vatbaar zijn. Je wilt dat dit nu in China wordt onderzocht."
Om verdere verspreiding van het virus te voorkomen, hebben de autoriteiten in Peking elf woonwijken rond de Xinfadi-markt volledig afgesloten. "Peking kende 55 dagen lang geen enkele besmetting. Mensen waren een stuk meer ontspannen", zegt Garrie van Pinxteren vanuit de Chinese hoofdstad in het NOS Radio 1 Journaal.
De stad zal zo'n 10.000 mensen testen om de uitbraak in beeld te krijgen. Zes andere grote voedselmarkten in Peking zijn intussen gesloten. "Er waren meer lokale uitbraken, ook in Wuhan zelf. Maar dat dit nu in de hoofdstad zelf gebeurt, is een enorme tegenvaller."