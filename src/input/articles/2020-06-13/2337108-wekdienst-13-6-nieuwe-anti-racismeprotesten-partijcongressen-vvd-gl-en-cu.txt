Goedemorgen! Maar liefst drie politieke partijen houden hun partijcongres - vanwege de coronamaatregelen gebeurt dat online. Eigenaar en schuldeisers van HEMA onderhandelen achter gesloten deuren over de toekomst. En er zijn nieuwe anti-racismeprotesten.
De temperatuur loopt op naar 25 graden in Zeeland tot 29 graden in het noordoosten. Daar kunnen vanavond ook regen- en onweersbuien ontstaan. Vanaf morgen is een stuk koeler en er vallen verspreid over het land enkele buien.
Ga je vandaag de weg op? Hier vind je het overzicht van files en werkzaamheden. Check hier de dienstregeling voor het spoor.
Een rechter in de Amerikaanse stad Seattle heeft de politie daar tijdelijk verboden traangas, pepperspray en flitsgranaten in te zetten tegen vreedzame betogers. Volgens de rechter was het gebruik daarvan buitenproportioneel. De afgelopen dagen werd er in de stad gedemonstreerd tegen racisme en politiegeweld, naar aanleiding van de dood van George Floyd. De politie zette daarbij traangas in om de betogers uiteen te drijven.
De rechter redeneert dat de politie mag ingrijpen als een betoging uitloopt op plunderingen, maar vreedzaam protest niet mag verstoren. Volgens hem is het recht op vrije meningsuiting in gevaar als mensen thuisblijven omdat ze bang zijn voor politiegeweld.
De man die van Hello Kitty de beroemdste poes van de wereld maakte, gaat met pensioen. De Japanse zakenman Shintaro Tsuji geeft op 92-jarige leeftijd het stokje over aan zijn kleinzoon.
Hij bedacht het schattige witte katje niet zelf, dat deed ontwerper Yuko Shimizu in 1974 voor hem. Maar Tsuji besloot om Hello Kitty op allerlei gebruiksvoorwerpen te zetten. Zo werd het figuurtje het bekendste voorbeeld van de liefelijke Japanse kawaii-cultuur.
Fijne zaterdag!