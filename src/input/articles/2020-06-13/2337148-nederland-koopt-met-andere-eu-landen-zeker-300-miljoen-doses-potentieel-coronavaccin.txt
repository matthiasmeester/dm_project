Vier Europese landen, waaronder Nederland, hebben een overeenkomst met farmaceut AstraZeneca gesloten voor 300 tot 400 miljoen "kansrijke" doses van een (te ontwikkelen) coronavaccin. Dat schrijft minister De Jonge van Volksgezondheid aan de Tweede Kamer.
Er is een kans dat eind dit jaar een eerste vaccin tegen corona beschikbaar is voor Europa, al zijn daarover nog veel onzekerheden, benadrukt De Jonge.
We kunnen het ons niet veroorloven om straks, als er een vaccin is, helemaal achteraan in de rij te zitten, volgens minister De Jonge:
Het gaat om een vaccin dat op dit moment wordt ontwikkeld door de universiteit van Oxford, zegt De Jonge. "De onderzoekers werken aan een grootschalig klinisch onderzoek, waarbij het vaccin op ruim 10.000 mensen zal worden getest", aldus de minister.
De Brits-Zweedse farmaceut AstraZeneca heeft de licentie gekocht om het vaccin op de markt te brengen. Eerder had ook de Britse overheid al ingetekend voor de productie van dertig miljoen vaccins.
De alliantie van vier landen bestaat naast ons land uit Duitsland, Frankrijk en Italië. Vorige week werd bekend dat deze landen de handen ineen hadden geslagen om gezamenlijk initiatieven in kaart te brengen en te onderhandelen met farmaceutische bedrijven. Omdat er nog onderhandelingen lopen met andere partijen wil De Jonge niet prijsgeven hoeveel geld er gemoeid is met het contract met AstraZeneca.
Het farmaceutische bedrijf zegt het vaccin ter beschikking te stellen, zonder winstoogmerk. "We bieden het vaccin aan tegen kostprijs gedurende de pandemie", zegt Ruud Dobber, lid van de raad van bestuur van AstraZeneca. "Het gaat dus om een paar euro of een paar dollar. Dat is onderdeel van de contracten die we hebben gesloten."
Door de overeenkomst voor honderden miljoenen doses "kunnen direct voorbereidingen voor productie worden getroffen", meldt minister De Jonge. Als het een succes wordt, zullen EU-landen "naar verhouding van de bevolkingsomvang" aanspraak kunnen maken op doses.
De Jonge stelt verder dat hij advies heeft gevraagd aan de Gezondheidsraad over welke bevolkingsgroep als eerste zou moeten worden gevaccineerd.
Of het vaccin uit Oxford gaat werken, is dus nog onzeker. De onderzoekers kregen vorige maand nog een tegenslag te verwerken. Bij testen op resusapen werden evenveel virusdeeltjes aangetroffen bij wel- en niet-ingeënte dieren. Wel leek het Oxfordse kandidaat-vaccin de ontwikkeling van een covid-19-infectie te temperen.
"De kans op mislukking is in elk van de ontwikkelfasen aanwezig", schrijft De Jonge daarover. "De risico's die gepaard gaan met het investeren (...) wegen echter niet op tegen het zeer grote maatschappelijke belang."
De Jonge meldt dat de alliantie van vier landen in gesprek is met nog meer ontwikkelaars. "Daarmee willen we inzetten op meer mogelijkheden", schrijft hij.