"Het is een pressure cooker, een gekkenhuis." Achter de schermen bij warenhuisconcern HEMA wordt met de schuldeisers druk overlegd over de toekomst van de keten. Voor maandag moet duidelijk worden of een compromis kan worden bereikt of dat schuldeisers het hele warenhuis met alle ruim 750 winkels in handen krijgen.
Gesprekspartner voor de eigenaar van HEMA is de Amerikaanse zakenbank Moelis & Company. Hun werkwijze is agressief. Hoe het warenhuis er voor de toekomst het beste uitkomt, interesseert ze weinig, zeggen bronnen rond HEMA tegen NOS. Moelis wil geen commentaar geven op de gesprekken.
Het warenhuis kampt vanuit het verleden met een schuld van 750 miljoen euro. 50 miljoen daarvan moet dit weekend worden afgelost.
Eigenaar Marcel Boekhoorn wil er geld in steken, maar alleen als schuldeisers bereid zijn de schuld af te bouwen. Ondertussen probeert hij met trucs het warenhuis voor de investeerders minder interessant te maken. Hij heeft vorige week een nieuwe bv opgericht, Bonubo, en boven HEMA gehangen. Schuldeisers krijgen die mee als ze eigenaar worden. Bonubo staat voor Boekhoorn's Nucleaire Bom en moet HEMA minder interessant maken voor de schuldeisers.
Het komt er op neer dat verliezen uit het verleden niet van de belasting kunnen worden afgetrokken. Volgens ingewijden gaat het om het verlies dat vorig jaar en het jaar daarvoor gemaakt is. Dat gaat om mogelijk honderden miljoenen euro's.
HEMA, opgericht in 1926, is de afgelopen 16 jaar van eigenaar naar eigenaar gegaan en is in de tussentijd volgestopt met schuld. Dat begon in 2004 toen Vendex KBB (toenmalige eigenaar van V&D, Bijenkorf en HEMA) werd opgekocht door vier investeringsfondsen. Ze verkochten een deel van de panden van HEMA. Daardoor verloor het warenhuis kapitaal en moest het huur gaan betalen.
Vervolgens werd het bedrijf voor de hoofdprijs (1,3 miljard euro) verkocht aan het Britse investeringsfonds Lion Capital. Die financierde de koop met een lening, die op de balans van HEMA kwam te staan.
In de loop der jaren liep de schuld verder op, naar 750 miljoen euro. Alleen al aan rente is het bedrijf jaarlijks zo'n 55 miljoen euro kwijt. Boekhoorn kocht het bedrijf in 2018 en loste toen een deel van de schuld af, maar de meeste schuld is nog altijd niet afbetaald.
Hedgefondsen zijn de laatste maanden eigenaar geworden van een deel van de schuld. Ze hebben die opgekocht in de hoop op een trigger, het moment dat Hema een deel van de schuld niet kan aflossen. Op dat moment kunnen ze de hele onderneming opeisen en doorverkopen. Op die manier houden ze meer geld over dan hun aanvankelijke investering.
"De laatste maanden hebben talloze fondsen zich ingekocht die het niet uitmaakt hoe het met HEMA gaat. Ze willen de onderneming zo lang en zo veel mogelijk met schuld behangen", zegt een bron dichtbij de onderhandelingen. Moelis & Company vertegenwoordigt die partijen. "Die is niet bezig met HEMA, maar met een rekensom. Zoveel emotie als wij zouden voelen voor de toekomst van een Bulgaars warenhuis, zoveel emotie voelen zij voor HEMA."
"Het zijn cowboys, ze denken alleen aan rendement", zegt een investeerder die ook even eigenaar was van een stukje van de HEMA-schuld. Samen met andere investeerders uit Denemarken en Engeland was hij de drijvende kracht achter een alternatief plan om de keten een jaar verder te helpen. De buitenlandse fondsen kregen dat in de gaten en kochten toen snel een deel van de leningen op. Daardoor konden de bedenkers van het plan geen meerderheid krijgen en ging het plan niet door.
Er wordt nu hoog spel gespeeld. Willen de fondsen doorgaan met hun plan en volgende week het eigendom van de onderneming opeisen? En wat betekent dat voor de 9500 medewerkers die nu voor het bedrijf werken?
Of kiezen ze ervoor om toch Boekhoorn verder te laten gaan met de onderneming en strepen ze een deel van de schuld weg?
In het derde scenario kiest Boekhoorn ervoor om nu 50 miljoen euro op tafel te leggen waardoor hij voorlopig eigenaar blijft van het bedrijf. Daarvoor heeft hij hulp nodig van banken. En dan bestaat er de kans dat op termijn dezelfde discussie met schuldeisers volgt en het probleem weer terugkomt.
Volgens het FD zou ook de Staat betrokken zijn bij een eventueel reddingsplan. Of die hulp er komt en hoe die eruit gaat zien is niet duidelijk.
Medewerkers en klanten kunnen HEMA uit de problemen helpen. Dat is de gedachte van twee initiatieven die net zijn gelanceerd.
Het initiatief Hou de Hema is opgestart door onder andere Mei Li Vos van vakbond AVV. Met geld van medewerkers en klanten willen ze een co√∂peratie oprichten die het warenhuis uit de problemen gaat helpen.
Vier oud-medewerkers proberen onder de naam We love HEMA klanten samen te brengen die bereid zijn geld te steken in het warenhuis, in ruil voor rente. Als genoeg klanten dat willen, dan vragen de initiatiefnemers de HEMA-directie om een gesprek.
Beide initiatieven komen voor de acute problemen waar het bedrijf voor staat in ieder geval te laat.