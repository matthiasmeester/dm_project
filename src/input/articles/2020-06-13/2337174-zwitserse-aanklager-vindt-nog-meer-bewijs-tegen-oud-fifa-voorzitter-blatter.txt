Sepp Blatter, voormalig president van wereldvoetbalbond FIFA, hangen nog meer juridische aanklachten boven het hoofd. De openbaar aanklager van Zwitserland beweert dat Blatter in 2010 zonder duidelijke reden 1 miljoen dollar op de bankrekening van de nationale voetbalbond van Trinidad en Tobago (TTFF) heeft gestort.
Ook twee andere voormalig topfunctionarissen zijn verdachten in dit onderzoek. De 84-jarige Blatter, die van 1998 tot 2015 de FIFA leidde, wordt beschuldigd van ontrouw aan management.
Volgens de openbaar aanklager zou de lening aan TTFF niet rentedragend zijn. Het bedrag werd niet terugbetaald en zou in hetzelfde jaar in een subsidie zijn omgezet.
De voorzitter van de TTFF was in die periode Jack Warner, die later levenslang werd geschorst door de ethische commissie van de FIFA wegens corruptiedelicten.
In een reactie aan het Duitse persbureau DPA laat Blatter weten zich van geen kwaad bewust te zijn. "Ik heb kennis genomen van de bewering, maar verwerp deze. Het is volkomen onterecht."
Blatter zit al sinds 2015 een schorsing uit van zes jaar, waarin hij niet actief mag zijn in de voetballerij. De Zwitser kreeg deze straf voor een dubieuze betaling in 2011.
Michel Platini, naast voormalig UEFA-voorzitter ook oud-vicevoorzitter van de FIFA, ontving destijds een bedrag van 1,8 miljoen euro als - in zijn ogen - een betaling voor eerdere werkzaamheden voor Blatter. Ze zouden de betalingsafspraak geheim hebben gehouden en niet in de boeken hebben verwerkt.