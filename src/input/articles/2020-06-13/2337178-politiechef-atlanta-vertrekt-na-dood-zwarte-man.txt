De politiechef van Atlanta heeft ontslag genomen nadat in de stad een zwarte man was doodgeschoten door politieagenten.
"Omdat ze vindt dat Atlanta het voorbeeld moet zijn op het gebied van betekenisvolle hervorming, heeft commissaris Shields met onmiddellijke ingang besloten op te stappen", maakte burgemeester Bottoms bekend. "Zo kan de stad werken aan het herstel van het vertrouwen dat zo nodig is in onze gemeenschap."
De 27-jarige man, Rayshard Brooks, zou vrijdagavond lokale tijd hebben liggen slapen in zijn auto bij de drive-through van een fastfoodrestaurant. De agenten waren op hem afgekomen na een klacht, schrijft het Georgia Bureau of Investigation, de recherche van de staat Georgia, in een persbericht.
Nadat volgens de politie was gebleken dat Brooks niet nuchter was, probeerden de agenten hem te arresteren. Brooks verzette zich tegen zijn arrestatie, is te zien op video's van het incident die op internet circuleren. Volgens de recherche lijkt het erop dat hij daarbij een stroomstootwapen van een agent afpakte.
Op beelden van een beveiligingscamera is te zien hoe Brooks wegrent van de agenten en daarbij de taser op de agenten richt. Direct daarna opent de agent het vuur. De videobeelden worden nog nader onderzocht en digitaal verbeterd om het onderzoek te helpen, benadrukte een woordvoerder.
De recherche zei op een persconferentie de emotie rond de zaak te begrijpen, zeker gezien de dood van George Floyd en alle demonstraties in de Verenigde Staten tegen politiegeweld. Toch vraagt de politie met klem te wachten op verdere informatie voordat mensen conclusies trekken.
Burgemeester Bottoms heeft al gevraagd om het ontslag van de agent die Brooks doodschoot. Volgens haar was het geweld buitenproportioneel. Een andere betrokken agent is op non-actief gezet.
Voor de Wendy's waar Brooks overleed, wordt gedemonstreerd. Volgens een burgerrechtenactivist zijn er zo'n 150 mensen aanwezig.
In de loop van de avond werd er brand gesticht bij het restaurant. Het gebouw brandde volledig af. De brandweer moest bij het blussen beschermd worden door een politiecordon.