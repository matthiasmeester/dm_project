In Londen kwamen ondanks waarschuwingen van de autoriteiten duizenden mensen af op demonstraties tegen racisme. Het ging om antiracismebetogers, maar ook om mensen die zeggen dat ze standbeelden willen beschermen, waaronder hooligans en extreem-rechtse groepen. De demonstratie liep uit op geweld tussen voornamelijk rechtse demonstranten en de politie.
Ook in Parijs gingen duizenden mensen tegen politiegeweld en racisme de straat op. Op het protest op Place de la RÃ©publique kwamen eveneens extreemrechtse demonstranten af, die een groot spandoek tegen "anti-wit racisme" aan een gebouw probeerden op te hangen. 
De politie brak dat protest af. De betogingen verliepen over het algemeen rustig. Wel gebruikte de Parijse politie op een plek traangas.
Op het Londense Trafalgar Square hield de politie groepen uit elkaar, daar werd vuurwerk afgestoken en gegooid met flessen en blikjes:
In Londen greep de politie in met onder meer paarden. Om 17.00 Britse tijd (18.00 Nederlandse tijd) moeten betogers van beide kanten weg zijn, waarschuwde de politie. Inmiddels zijn er nog enkele honderden demonstranten op en rond Parliament Square.
Van de betogers zijn vooral mensen in voetbalshirts over. Zij riepen "Engeland, Engeland" en zongen het Britse volkslied in de buurt van het standbeeld van oud-premier Winston Churchill. Zijn beeld is ingepakt met platen, om het te beschermen tegen actievoerders. Rechtse betogers en hooligans zeggen dat ze naar Londen zijn gekomen om "monumenten te beschermen".
Volgens een woordvoerder van de politie komen sommige mensen "alleen maar naar Londen om schade aan te richten" en nemen zij wapens mee.