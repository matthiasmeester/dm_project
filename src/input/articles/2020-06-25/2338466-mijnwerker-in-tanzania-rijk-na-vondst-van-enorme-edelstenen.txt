Een mijnwerker in Tanzania is in één klap rijk geworden door de ontdekking van twee tanzaniet-edelstenen, de grootste die ooit zijn gevonden. De Bank of Tanzania betaalde hem 7.74 miljard Tanzaniaanse shilling (zo'n 3 miljoen euro) voor de ruwe stenen, die samen bijna 15 kilo wegen.
"Morgen is er een groot feest", zei Saniniu Laizer tegen de BBC, nadat hij de cheque overhandigd had gekregen. De 52-jarige mijnwerker, die vier vrouwen en meer dan 30 kinderen heeft, wil flink investeren in zijn gemeenschap. "Ik wil een winkelcentrum en een school bouwen vlakbij mijn huis. Er zijn hier veel arme mensen die het zich niet kunnen veroorloven hun kinderen naar school te brengen."
Tanzaniet is een edelsteen, blauw en paars van kleur, die alleen voorkomt in een klein noordelijk deel van de Oost-Afrikaanse natie. De waarde van de steen wordt bepaald door de zeldzaamheid en de helderheid.
Laizer vond de stenen vorige week in de Merelani-mijnen. De regering liet daar in 2017 een kilometerslange muur bouwen, om de smokkel van edelstenen tegen te gaan. Laizer, die op zelfstandige basis werkt, heeft een overheidslicentie om in de mijnen te zoeken.
Tanzania heeft onlangs in het hele land handelscentra opgericht zodat ambachtelijke mijnwerkers hun edelstenen en goud aan de regering kunnen verkopen. Deze mijnwerkers zijn niet in dienst van mijnbouwbedrijven en delven meestal met de hand.
Laizer verwacht niet dat de rijkdom zijn levensstijl gaat veranderen. Hij hoopt dat zijn kinderen zijn bedrijven gaan leiden en blijft zelf voor zijn 2000 koeien zorgen.