Veel festivals deze zomer zijn al maanden geleden afgelast, maar met de bekendmaking van de nieuwe versoepelingen gisteren is er in theorie nog wel wat mogelijk. Kunnen we nog op een (zit)festival rekenen deze zomer?
Gisteren zei premier Mark Rutte in zijn voorlopig laatste coronapersconferentie dat er buiten geen maximumaantallen meer gelden voor evenementen, mits er voldoende zitplaatsen zijn. "Daarmee wordt een groter buitenconcert, festival, of sportwedstrijd ook weer denkbaar", zei hij. Festivalorganisatoren denken hier anders over.
"We schieten hier platgezegd geen hol mee op", zegt Berend Schans, directeur van Vereniging Nederlandse Poppodia en Festivals. "Die 1,5 meter afstand nekt ons. Bij festivals en poppodia is de bezettingsgraad van groot belang. Het hele businessmodel is gebaseerd op veel aanwezige mensen." Met alleen maar zitplaatsen en 1,5 meter afstand is het niet haalbaar om festivals of popconcerten goed te organiseren.
Concertzalen en festivals halen geld op met de kosten van een kaartje, maar ook de horeca-omzet is belangrijk. Bij minder verkochte kaartjes wordt hier ook flink op ingeleverd. Sommige zalen, zoals de Ziggodome en Afas Live hebben al aangekondigd weer open te gaan met respectievelijk 3000 en 1200 zitplaatsen, ver onder het normale bezettingsniveau bij een concert.
De directeur van Ahoy zei van de week al dat het weer 2500 mensen kan ontvangen bij concerten. Dat is aanzienlijk minder dan de maximale capaciteit van 15.000 bezoekers. "Dus het is financieel nog niet de oplossing. Het wordt pas rendabel bij de helft, of driekwart van de capaciteit. Maar het is een substantiële stap die de sector weer perspectief biedt."
"Dat is leuk voor de fans en artiesten, maar zo'n zaal schiet daar uiteindelijk niets mee op", zegt Schans. "Nu kóst het om te organiseren. Het levert niets op."
Ook Bente Bollmann, marketingmanager bij Lowlands en Down The Rabbit Hole, ziet het niet gebeuren dat er deze zomers festivals georganiseerd worden. "Die 1,5 meter geldt, en is op een festival niet te controleren. Zeker op een gegeven moment niet als mensen een paar biertjes op hebben." De zitplaatsen zorgen bovendien voor een flinke beperking, zei de organisator van Draaimolen gisteren tegen 3voor12. "Dat is lastig op een dancefestival. Je kunt misschien één podium inrichten voor ambientconcerten, maar verder werkt het natuurlijk niet. Het festival zoals wij dat willen organiseren, is praktisch onmogelijk."
Het ontbreekt de festivals op het moment bovendien aan het belangrijkste: een line-up. Internationale acts zijn momenteel niet op tour. "Die hele keten moet nog op gang komen. Het is de vraag of artiesten nu wel willen touren. Het is daarom niet mogelijk om een festival als Lowlands te organiseren. Dat levert een flinke financiële strop op, maar als we volgend jaar weer door kunnen overleven we het wel, al is het een serieuze klap."
Daarnaast hebben artiesten, en de culturele sector in het algemeen, het momenteel zwaar. Om de noodzaak tot actie te onderstrepen werd er de afgelopen tijd een petitie gestart door 9000 artiesten, organisaties en bedrijven uit de muzieksector. In korte tijd werden er 60.000 handtekeningen ingezameld, die vandaag aangeboden werden aan minister van Engelshoven van Cultuur.
"Het is gewoon moeilijk en niet ideaal", zei indierocker Pip Blom vanochtend in het NOS Radio 1 Journaal. "Maar tegelijkertijd zijn er andere problemen. Je moet het proberen te relativeren."
Haar debuutplaat werd goed ontvangen. Ze is populair in Engeland en ze zou deze zomer, net als vorig jaar, voor duizenden mensen op Glastonbury spelen. Door de coronacrisis ziet haar leven er nu totaal anders uit. "Gelukkig is sinds 1 juni de oefenruimte weer open. We zijn nu dus heel hard bezig met het maken van een tweede plaat. We hopen dat alles weer open is volgend jaar. Dan kunnen we opnieuw een hele mooie festivalzomer tegemoet gaan."
3voor12 volgde Pip Blom vorig jaar op tour:
De vraag is dan of Glastonbury er in zit. "Dat hangt er van af hoe goed de tweede plaat wordt ontvangen. Volgend jaar wordt sowieso heel moeilijk. Heel veel festivals schuiven een deel van de line-up door." Daardoor blijft er in 2021 minder plaats over voor artiesten die dan hot zijn.
"Maar ik vraag me eerlijk gezegd af wat er in 2021 zal gebeuren", zegt Schans. "Ik weet niet of bands dan weer vol gaan touren. Tot het eind van het jaar gebeurt dat in ieder geval niet."
Klik en zie wat er nu achter de schermen van de afgeblazen festivals gebeurt: