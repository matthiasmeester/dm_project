Op een boerderij in de Betuwe hebben rechercheurs van de Voedsel- en Warenautoriteit (NVWA) gisteren een geïmproviseerde slachtplaats ontdekt. Ze vonden een grote hoeveelheid resten van schapen en geiten.
De NVWA onderzocht het bedrijf in het kader van een strafrechtelijk onderzoek naar illegaal slachten. In verband met het onderzoek is niet bekendgemaakt in welke gemeente het bedrijf is gevestigd.
De agrariër wordt ervan verdacht mensen de mogelijkheid te geven om schapen en geiten die ze ter plekke kopen meteen zelf te slachten. Dat is niet toegestaan: slachten mag alleen in een erkend slachthuis of - als het voor eigen huishoudelijke consumptie wordt gedaan - door een erkend slachter.
Het is nog niet duidelijk om hoeveel dieren het gaat, meldt Omroep Gelderland. Rechercheurs hebben allerlei slagersgerei in beslag genomen.
Ook vorig jaar deed de NVWA een inval in een Betuwse boerderij in verband met een verdenking van illegaal slachten.