Zeker 64 jongeren zijn de afgelopen twee jaar met een gedeeltelijke dwarslaesie in het ziekenhuis behandeld vanwege het gebruik van lachgas, meldt RTL Nieuws. Dat blijkt uit een steekproef onder ziekenhuizen die de Nederlandse Vereniging voor Neurologen heeft uitgevoerd.
De gemiddelde leeftijd van de slachtoffers is 22 jaar. Een aantal patiënten belandt uiteindelijk in een rolstoel.
In deze video vertellen twee gebruikers over hoe ze door lachgas in een rolstoel zijn beland.
De afgelopen jaren waren er al meer signalen dat het inhaleren van lachgas problemen kan opleveren, vooral als het in grote hoeveelheden wordt gebruikt. In sommige gevallen inhaleren gebruikers meer dan honderd ballonnen per dag. Ook de grote tanks met lachgas worden steeds populairder.
De onderzoekers schreven 78 ziekenhuizen aan, 42 daarvan deden mee. Op basis daarvan kan worden aangenomen dat het werkelijke aantal slachtoffers groter is.
Het gebruik van lachgas veroorzaakt een tekort aan vitamine B12. Dat kan schade veroorzaken aan het ruggenmerg, en leiden tot een gedeeltelijke dwarslaesie.
Een dwarslaesie wordt veroorzaakt doordat de zenuwbanen in het ruggenmerg onderbroken zijn. Dit leidt tot verlammingsverschijnselen, omdat signalen vanuit de hersenen hun doelgebied niet meer bereiken en de hersenen de spieren en organen dus niet meer kunnen aansturen.
Het gevolg is bewegingsuitval, gevoelsuitval en uitval van blaas-, darm- en seksuele functies. De ernst van de beschadiging en de hoogte van de dwarslaesie bepalen de mate van uitval.
Neurologen zeggen tegen RTL dat het probleem onderschat wordt en dat jongeren die lachgas gebruiken er niet over durven praten als ze last krijgen van bijverschijnselen. Ook gaan ze soms te laat naar de huisarts en zijn de gevolgen ernstig.
Ook hebben neurologen sterk de indruk dat lachgas verslavend is, terwijl dat nog niet wetenschappelijk is bewezen. "We zien dat mensen echt niet meer zonder kunnen."
Verder wijzen ze erop dat "deze mensen geen werk of studie hebben en de hele dag bezig zijn met het lachgas. We zien zelfs dat ze het 's nachts gebruiken. Ze zijn er echt afhankelijk van."
Ook volgens neuroloog Anne Bruijnes zijn de patiënten die een (gedeeltelijke) dwarslaesie oplopen "excessieve" gebruikers. "Ik wil het gebruik van lachgas niet goedpraten, maar bij één keer een ballonnetje ontstaat geen neurologische schade. De patiënten die wij zien, gebruiken vaak meer dan honderd ballonnen per avond", aldus Bruijnes.