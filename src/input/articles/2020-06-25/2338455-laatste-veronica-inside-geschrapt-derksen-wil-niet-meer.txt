De laatste aflevering van het seizoen van Veronica Inside gaat niet door. Dat heeft Talpa-directeur Marco Louwerens gezegd in De 538 Ochtendshow met Frank Dane bij Radio 538.
Louwerens zat gisteren om de tafel met de presentatoren Wilfred Genee, Johan Derksen en René van der Gijp. Dat zou een pittig emotioneel gesprek zijn geweest. "Maar wel heel goed om elkaar eventjes de waarheid te vertellen", zei Louwerens.
Daarna heeft hij besloten de uitzending van maandag te schrappen. "We hebben zo'n heftige week achter de rug, het is zo pittig geweest, nou even rust in de tent. Dat wilden ze zelf ook." Wel heeft hij er vertrouwen in dat het weer goed komt voor het volgende seizoen, na de zomer.
Johan Derksen lijkt daar anders over te denken. Hij zegt tegen persbureau ANP dat hij niet meer aan tafel wil met Wilfred Genee." Van der Gijp en ik zouden volledig ongeloofwaardig zijn als we met Wilfred dit programma op deze manier blijven maken. We hebben dit principiële besluit genomen."
De presentatoren van het voetbalprogramma liggen met elkaar in de clinch sinds de laatste aflevering waarin het onder meer ging over de opmerking die Johan Derksen de week ervoor maakte toen hij een foto zag van een demonstrant verkleed als Zwarte Piet. Derksen zei toen: "Weten we zeker dat dat niet Akwasi is?" Rapper Akwasi is een bekende anti-racisme-activist, die zich bij de anti-racismedemonstratie op de Dam in felle bewoordingen uitliet over Zwarte Piet.
De opmerking van Derksen leidde tot veel ophef. Adverteerders trokken zich terug en spelers van het Nederlands elftal willen zich niet meer laten interviewen door het programma.
Maandag besprak Veronica Inside de opmerking en de ophef. Derksen noemde het "een verkeerde grap", maar wilde geen excuses aanbieden. "Ik heb het idee dat ik me altijd heel fatsoenlijk gedraag ten opzichte van alle rassen. Ik heb niet het gevoel dat ik zwarte mensen ooit gekwetst heb", zei Derksen.
Na de aflevering van maandag, die 1,7 miljoen kijkers trok, reageerde René van der Gijp onder meer bij RTL Boulevard kwaad op de manier waarop de uitzending was voorbereid, en de manier waarop Genee het gesprek leidde. Van der Gijp en Derksen voelden zich door presentator Wilfred Genee voor het blok gezet. "We zitten blijkbaar in een programma waar Genee de inhoud bepaalt en wie de gasten zijn, en in zo'n programma wil ik niet zitten", zei Derksen gisteren al tegen Powned.