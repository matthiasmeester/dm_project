Door een grote sein- en wisselstoring rijden er geen treinen in grote delen van Oost-Brabant en Limburg. In die laatste provincie is de storing inmiddels wel deels verholpen en wordt de dienstregeling hervat.
Tussen Sittard en Zuid-Limburg is het treinverkeer weer opgestart. "We rijden dan nog niet tussen Eindhoven en Sittard. Hier zijn bussen besteld. Ook tussen Swalmen en Roermond rijden we nog niet", meldt de NS. 
Volgens Prorail is de storing bij Roermond complex en nemen de herstelwerkzaamheden een groot deel van de avond in beslag. Daarna kost het nog veel tijd voordat alle treinen weer volgens dienstregeling rijden.
Door de storing ligt het treinverkeer in Oost-Brabant en Limburg al stil sinds ongeveer 14.00 uur. Ook treinen van Arriva reden niet en de vervoersmaatschappij adviseerde reizigers om de treinen te vermijden, meldt 1Limburg.