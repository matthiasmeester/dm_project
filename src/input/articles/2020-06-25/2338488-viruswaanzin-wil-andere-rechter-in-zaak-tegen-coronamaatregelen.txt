Actiegroep Viruswaanzin wil dat er een andere rechter komt die zijn kort geding moet behandelen. Volgens de actiegroep heeft de rechter eerder uitspraken gedaan die partijdig zijn. Ook zou de rechter de Staat niet genoeg hebben ondervraagd.
"Ik had gehoopt dat u wat meer druk zou uitoefenen op de wederpartij", zei jurist Jeroen Pols van Viruswaanzin vandaag voor de rechtbank in Den Haag.
De actiegroep eist in het kort geding het einde van de anderhalvemetersamenleving en het per direct stopzetten van andere vrijheidsbeperkende maatregelen. Ook wil de groep dat de coronaspoedwet die het kabinet voorbereidt niet wordt ingevoerd.
Als de rechter wordt vervangen, zou het al de derde rechter in dit kort geding zijn. De voorzieningenrechter die het geding aanvankelijk zou leiden, moest de zaak deze week overdragen vanwege verkoudheidsklachten. De rechter moest in quarantaine, zoals het protocol voorschrijft.
De nieuwe rechter verzekerde beide partijen genoeg tijd te hebben gehad voor het dossier. Viruswaanzin noemde de wisseling van rechters eerder 'ongelukkige timing'.
Het is nog niet duidelijk wanneer de wrakingskamer die het verzoek moet beoordelen, bijeenkomt. Dat gebeurt ergens in de komende twee weken. Tot die tijd kan de zaak niet verder.
Buiten de Haagse rechtbank stonden enkele tientallen sympathisanten van Viruswaanzin, die bloemen neerlegden bij het gerechtsgebouw. De actiegroep had aanhangers opgeroepen dat bij rechtbanken overal in Nederland te doen.
Bekijk hier hoe de wraking tot stand kwam: 