Goedemorgen! Vandaag wordt duidelijk wat er mis is gegaan met containerschip de MSC Zoe anderhalf jaar geleden. En in een kort geding eist actiegroep Viruswaanzin dat de Nederlandse Staat per direct alle covid-19-maatregelen intrekt.
Vandaag opnieuw een tropisch warme dag. Het wordt tussen de 28 en 30 graden. Vanmiddag zijn er in het oosten wat stapelwolken, voor de rest is het zonnig. Morgen is het ook nog tropisch warm en zonnig. In de avond neemt de kans op buien toe. Deze buien zorgen in de rest van het weekend voor verkoeling.
Ga je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
Steeds meer jongeren onder de 24 hebben schulden. De afgelopen vijf jaar is dat aantal met 70 procent toegenomen. Ook steeds meer zeventigplussers hebben betalingsproblemen, zo blijkt de Schulden Monitor van het Bureau Krediet Registratie (BKR).
Er is sprake van betalingsproblemen als iemand meer dan drie betalingstermijnen achter elkaar heeft gemist of een aflossingsregeling heeft met een kredietverstrekker.
De bestuursvoorzitter van het BKR noemt het zorgelijk dat steeds meer jongeren betalingsproblemen hebben. Jongeren zijn financieel kwetsbaarder omdat ze minder vermogen opbouwen en vaak een flexibel arbeidscontract hebben. Ook hebben veel jongeren een studieschuld die niet bekend is bij het BKR, zegt Van den Bosch.
De cijfers gaan over de jaren 2015 tot 2019. De mogelijke gevolgen van de coronacrisis zijn dus nog niet meegenomen. "Mensen die nu door corona in de problemen komen met hun betalingen en aflossingen gaan we dus pas in september of oktober terugzien in de cijfers", zegt Van den Bosch.
Naar de kermis, de sauna, een sportwedstrijd, de kerk of de bioscoop. Vanaf 1 juli mag het weer. Maar nog steeds geldt: houd anderhalve meter afstand.
Gisteravond, tijdens voorlopig de laatste persconferentie over de coronacrisis, kondigde premier Rutte nieuwe versoepelingen aan. Die zijn mogelijk omdat de regels goed zijn nageleefd, zei de premier: "We kunnen meer doen dan we hadden gedacht. Door afstand te houden, geven we ruimte aan elkaar."
Wat er allemaal weer mag, en waar je rekening mee moet houden, lees je hier.
Fijne dag! 