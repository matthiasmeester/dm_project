Kamerleden hebben allerlei vragen over de logica en willekeur van de nieuwe coronaversoepelingen. PVV-leider Wilders snapt niet waarom vrienden in een kleine Fiat-Panda naar een terras mogen en daar gescheiden moeten worden door kuchschermen. D66 wil weten waarom reizigers in een touringcar naast elkaar mogen zitten, terwijl dat in een theater niet is toegestaan.
Bij GroenLinks blijft onbegrip over de toestemming om zonder de anderhalve meter afstand te houden in een vliegtuig op vakantie te gaan. "Terwijl er geen doorslaggevend bewijs is dat de filters helemaal veilig zijn", merkt GroenLinks-leider Klaver op over de luchtfilters in vliegtuigen. En SP-leider Marijnissen vraagt of het echt lukt om voetbalsupporters stil te laten zijn als er een doelpunt wordt gemaakt.
Tijdens het laatste coronadebat voor de zomervakantie klinkt zeker opluchting over het feit dat Nederland voor een groot deel weer van het slot mag. Het kabinet kondigde gisteren een lange lijst van versoepelingen aan; alle zitplaatsen in het openbaar vervoer mogen bezet worden, publiek mag weer naar een voetbalwedstrijd, samen reizen in de auto mag weer, maar kerkgangers mogen nog niet gezamenlijk zingen.
Lees hier alle versoepelingen op een rij: 
Premier Rutte toont begrip voor de verwarring bij sommige Kamerleden. Hij wil ook best kijken of er verbeteringen mogelijk zijn. "We kijken naar creatieve oplossingen", aldus de premier.
Op verzoek van GroenLinks wordt er nog eens goed gekeken naar de maatregelen in vliegtuigen en op Schiphol. Het verzoek van PVV-leider Wilders wordt ingewilligd om weer met de horeca om de tafel te gaan zitten of er binnen in de cafés geen nieuwe ideeën ontwikkeld kunnen worden om meer gasten een plek te bieden. Het CDA vraagt zich af of er geen ventilatiesystemen zijn en Rutte, zelf niet erg hoopvol, wil daar best naar laten kijken.
De premier erkent ook hij niet weet hoe het gaat lopen in het voetbalstadion bij een doelpunt. "We gaan het bekijken en als het niet gaat, hebben we een probleem."
Over één ding is de premier onverbiddelijk; de anderhalvemeterregel moet binnen én buiten gehandhaafd blijven. Want dat helpt echt om verspreiding van het virus te voorkomen, zeggen volgens Rutte ook deskundigen over de hele wereld.
Hij kwam hierover in een pittig debat met PVV-leider Wilders, die onmiddellijk van het gedwongen afstand houden in de buitenlucht af wil. Uit onderzoek zou blijken dat er maar 0,01 procent kans is om in de buitenlucht besmet te raken, benadrukte hij. "Hou op met die dictatuur. Geef onze vrijheid terug." Rutte raakt geïrriteerd en wil dat Wilders zijn woorden terug zou nemen. "Door twijfel te zaaien, schaadt u het draagvlak".
Kijk hier naar de stevige discussie tussen Wilders en Rutte: 
Behalve over de corona-maatregelen, is er ook stevig gedebatteerd over een hoger salaris voor zorgpersoneel, zoals verpleegkundigen. Premier Rutte en de coalitiepartijen willen nu geen beloften doen over structureel extra geld. De coalitie vindt dit in eerste plaats een zaak voor werkgevers en werknemers en als die er gezamenlijk niet uitkomen, zou het kabinet te hulp kunnen schieten.
Premier Rutte wil nu geen belofte doen, ook omdat er al een forse loonsverhoging is geweest, er een economische crisis dreigt en een eventuele verhoging ook betekent dat er bij defensie, politie en onderwijs geld bij moet. "Dat is niet verantwoord".
De linkse oppositie, die al weken pogingen doet om een beter salaris te regelen, is woedend. "Een klap in het gezicht van het zorgpersoneel", aldus SP-leider Marijnissen. Rutte vindt het wel "erg makkelijk" dat hij wordt neergezet als iemand die tegen loonstijging is. "Ik schets hier de consequenties."
De komende weken zijn er geen coronadebatten gepland vanwege zomervakantie.