Tweede Kamerlid Pieter Omtzigt wil lijsttrekker van het CDA worden. Hij is de vierde kandidaat voor deze functie; minister Hugo de Jonge, staatssecretaris Mona Keijzer en Kamerlid Martijn van Helvert gingen hem al voor.
Omtzigts kandidatuur komt als een verrassing, morgenmiddag maakt het partijbestuur bekend wie er voorgedragen worden voor de lijsttrekkersverkiezing van het CDA. Tussen 6 en 9 juli bepalen de leden wie de lijst van het CDA voor de Tweede Kamerverkiezingen in maart 2021 gaat trekken.
In een tweet lichtte Omtzigt zijn keuze toe:
De 46-jarige Omtzigt woont in Twente en is ruim 16 jaar Kamerlid. Hij staat bekend als een vastbijter en dossiervreter. Met SP-Kamerlid Leijten verdiepte hij zich al meer dan drie jaar in de toeslagenaffaire. De toeslagenaffaire draait om duizenden ouders die er onterecht van zijn beschuldigd dat ze hebben gesjoemeld met toeslagen voor kinderopvang. Veel mensen moesten (tien)duizenden euro's terugbetalen en kwamen daardoor in de problemen.
Kijk hier naar een interview met Omtzigt over zijn kandidaatstelling:
Het CDA zit in de coalitie, maar dat weerhoudt Omtzigt er niet van om uitermate kritisch te zijn over de gebrekkige informatievoorziening door het ministerie van FinanciÃ«n en de Belastingdienst. Omtzigt houdt zich ook bezig met pensioenen, belastingen en het eurobeleid.
"Ik wil lijsttrekker worden om ervoor te zorgen dat de overheid er weer voor de mensen is en niet andersom", zegt hij tegen RTL-Nieuws. "Daarom heb ik me bijvoorbeeld vastgebeten in de verschrikkelijke manier waarop de Belastingdienst mensen met kinderopvangtoeslag behandelde. Dat mag niet meer gebeuren."
Omtzigt is net als Keijzer en Van Helvert van katholieken huize, De Jonge is protestant.