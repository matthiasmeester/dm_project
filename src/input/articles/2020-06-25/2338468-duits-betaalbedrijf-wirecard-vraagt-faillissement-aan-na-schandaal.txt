Het geplaagde Duitse techbedrijf Wirecard vraagt faillissement aan. Eerder deze week werd de voormalige topman Markus Braun gearresteerd vanwege fraudeverdenkingen.
Het gaat allemaal om een bedrag van 1,9 miljard dat het bedrijf zei in kas te hebben, maar dat onvindbaar bleek. Maandag zei Wirecard dat het geld waarschijnlijk helemaal niet bestaat.
Ex-topman Braun wordt ervan verdacht de omzet van het bedrijf te hebben opgeschroefd met nepinkomsten om zo aantrekkelijker te zijn voor investeerders en klanten. Door het schandaal is de beurskoers van het bedrijf in korte tijd met bijna 90 procent ingestort.
In een persbericht van twee regels zegt het bedrijf faillissement aan te vragen vanwege een te grote schuldenlast. Wat de stap betekent voor klanten van het bedrijf is nog onduidelijk.
Volgens persbureau Bloomberg hebben ING en ABN Amro allebei 180 miljoen euro aan Wirecard uitgeleend. Door de problemen bij het bedrijf krijgen ze dat geld mogelijk niet of maar deels terug. De twee banken wilden eerder tegenover de NOS niets zeggen over de gevolgen van het debacle voor hun leningen aan Wirecard.