Unilever gaat de naam en reclame-uitingen van de gezichtscrème Fair & Lovely aanpassen. Het merk bestaat sinds 1975, is bedoeld om de huidskleur lichter te maken en wordt vooral in India veel verkocht. Het 'fair' uit de naam slaat op fair skin, 'lichte huid'.
Activisten maken al langer bezwaar tegen het merk omdat in reclameboodschappen de indruk wordt gewekt dat een lichte huid beter is dan een donkere huid. Op de verpakking stonden tot vorig jaar nog 'voor-en-na-foto's' van vrouwen: voor gebruik van de crème met een donkere huid, erna met een lichtere huid.
Ook waren er reclames zoals hieronder afgebeeld, waarin een vrouw met een lichtere huid de hoofdrol krijgt in een voorstelling, ten koste van een vrouw met een donkerder huid
"We erkennen dat woorden als 'licht' en 'wit' suggereren dat er één schoonheidsideaal is en dat is niet goed", zegt Unilever nu. "We hebben al reclames en verpakkingen aangepast en nu gaan we ook de merknaam aanpassen. We beseffen dat er oude reclames op het internet te vinden zijn. Deze stroken niet met de huidige waarden van het merk."
Wat de nieuwe naam wordt is nog onbekend. Unilever komt met de aanpassing nu de Black Lives Matter-protesten een wereldwijde discussie over racisme hebben aangezwengeld.
Het bedrijf gaat in reclame-uitingen voortaan uitdragen dat het product zorgt voor een mooie en gelijkmatige huid. Unilever zegt dat de ingrediënten de afgelopen jaren al zijn aangepast en dat de crème nu onder meer goed is voor een gezondere huid en bescherming tegen uv-straling.
Producten voor een lichtere huid zijn wereldwijd een miljardenmarkt. Vooral in Azië zijn ze populair. Naast Unilever bieden ook bedrijven als Procter & Gamble en L'Oréal ze aan.