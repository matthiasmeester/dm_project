Bij een schietincident in de wijk Feijenoord in Rotterdam is vannacht een 69-jarige man lichtgewond geraakt. Twee schutters schoten rond 2.00 uur meermaals op zijn woning.
De daders belden 's nachts aan bij het huis. Daarna begonnen ze met schieten. Zeker elf kogels gingen door de ruit, meldt Rijnmond. De bewoner raakte gewond door rondvliegende glasscherven.
Een 27-jarige vrouw uit Rotterdam en een 42-jarige man zonder vaste verblijfplaats zijn kort na het incident opgepakt in Rotterdam. De auto waarin ze zaten is in beslag genomen.
Over het motief van de daders is nog niets bekend. De politie is op zoek naar getuigen.