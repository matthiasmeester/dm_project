Medewerkers in de zorg krijgen een bonus van 1000 euro netto. Dat heeft minister De Jonge bekendgemaakt. De bonus is bedoeld voor verpleegkundigen, verzorgenden en ondersteunend personeel, zoals schoonmakers, in alle sectoren van de zorg, die in hun werk direct of indirect de gevolgen van het coronavirus hebben ondervonden. Het geld gaat niet naar artsen.
Het extra bedrag is een manier om de zorgsector te bedanken voor de extra inspanningen tijdens de coronacrisis. De Jonge benadrukte dat er dag en nacht is gewerkt en dat veel mensen dubbele diensten hebben moeten draaien. "Het was een ongekende tijd", zei hij.
De Tweede Kamer vroeg al aan het begin van de crisis om een bonus en het kabinet beloofde daaraan tegemoet te komen. De komende tijd moet worden uitgewerkt hoe de betaling precies in zijn werk gaat.
Volgens De Jonge zal de bonus in het najaar worden uitgekeerd. Hij denkt dat zo'n 800.000 mensen voor de bonus in aanmerking komen en dat er dus 800 miljoen euro mee is gemoeid. "Maar dat is een inschatting en in het najaar zal blijken hoeveel het er precies zijn." Het ministerie zegt dat de bonus er niet toe kan leiden dat mensen minder toeslag krijgen dan ze nu ontvangen. Eventueel gewerkte overuren kunnen daar wel invloed op hebben. 
Met een krappe meerderheid wees de Kamer deze week het voorstel af om het zorgpersoneel ook structureel beter te belonen. De Jonge zei vandaag dat er al jaren meer geld naar zorgmedewerkers is gegaan. "We zorgen er elk jaar opnieuw voor dat de salarissen in de zorg de salarissen in de rest van de markt kunnen bijbenen."
De vakbonden juichen de bonus toe, maar blijven aandringen op een structurele loonsverhoging. "We leggen onze hesjes nog niet in de kast", zegt bestuurder Elise Merlijn van FNV Zorg. Net als vakbond NU'91 vindt ze 1000 euro netto wel een mooi bedrag, omdat iedereen in de sector ervan profiteert, ook de schoonmakers, ambulancepersoneel en medewerkers in de jeugd- en gehandicaptenzorg. Bovendien heeft de bonus dus geen gevolgen voor bijvoorbeeld de huur- of zorgtoeslag van zorgmedewerkers.
Maar een eenmalige beloning is niet voldoende om het 'achterstallig onderhoud' weg te werken, zegt NU'91. FNV-bestuurder Merlijn beaamt dat: "Minister De Jonge voelt goed aan dat er een etterende wond aan het ontstaan is, maar hij moet niet denken dat die met het plakken van een pleister is genezen."