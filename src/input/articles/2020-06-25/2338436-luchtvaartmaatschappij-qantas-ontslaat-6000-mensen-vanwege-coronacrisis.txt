De Australische luchtvaartmaatschappij Qantas ontslaat zeker 6000 medewerkers en haalt voor komend jaar honderd toestellen uit de vloot om de coronacrisis te overleven. Daarmee krimpt het personeelsbestand van het bedrijf met een vijfde. Ruim 80 procent van het personeel zit sinds maart met gedwongen verlof thuis.
Vorige week zei de Australische regering dat de grens hoogstwaarschijnlijk nog tot in het nieuwe jaar dicht zal blijven. Dat leidde ertoe dat Qantas alle internationale vluchten, behalve die naar Nieuw-Zeeland, tot eind oktober annuleerde. Omdat AustraliÃ« de uitbraak van het virus nu redelijk onder controle lijkt te hebben, groeit de vraag naar binnenlandse vluchten wel weer.
Volgens topman Alan Joyce zal de omzet van het bedrijf nog zeker de komende drie jaar lager zijn dan voor de coronacrisis, waardoor het bedrijf moet krimpen om te kunnen blijven bestaan. "Het verlies van miljarden aan omzet geeft ons geen andere keus, als we op de lange termijn zo veel mogelijk banen willen redden", zegt hij.
Joyce denkt dat de helft van de medewerkers die nu thuiszitten dit jaar weer aan het werk zullen gaan. Het gaat dan alleen om personeel dat bij binnenlandse vluchten betrokken is. Medewerkers voor de internationale vluchten zullen naar verwachting minder snel het werk weer oppakken. In totaal werken er zo'n 29.000 mensen bij de Australische luchtvaartmaatschappij.
Naast de bezuinigingen wil Qantas 1,9 miljard Australische dollar (ongeveer 1,2 miljard euro) aan kapitaal aantrekken. Verder haalt het bedrijf de Boeing 747 een half jaar eerder dan gepland definitief uit de vloot. Ook wordt de aankoop van nieuwe toestellen opgeschort.
De Australische premier Morrison zegt dat hij de ontslagen medewerkers van Qantas wil helpen met het vinden van werk in andere sectoren.