Luchtvaartmaatschappij KLM krijgt een steunpakket van 3,4 miljard euro om door de coronacrisis heen te komen. Dat is het kabinet overeengekomen met de Franse regering, zeggen ingewijden tegen persbureau Reuters. Het bedrag zou ook kort te zien zijn geweest in een inmiddels verwijderde melding op de website van Air France-KLM.
In ruil voor de noodsteun zou Nederland een toezichthouder in het bestuur van KLM mogen benoemen. Twee bronnen zeggen tegen Reuters dat die erop gaat toezien dat het Nederlandse steunpakket alleen naar KLM gaat, en niet naar Air France-KLM. 
Het kabinet komt vanochtend zelf met details over het steunpakket voor KLM. Om 08.00 uur geven de ministers Hoekstra van Financiën en Van Nieuwenhuizen van Infrastructuur een persconferentie.
Op 24 april werd bekend dat het kabinet bereid is 2 tot 4 miljard euro uit te trekken in de vorm van garantstellingen en leningen om KLM te ondersteunen. De Franse regering kondigde toen aan zusterbedrijf Air France tegemoet te komen met een pakket ter waarde van zo'n 7 miljard euro. De luchtvaartgroep is zwaar getroffen door de coronacrisis, die de vloot nog altijd grotendeels aan de grond houdt.
Het was al duidelijk dat Den Haag voorwaarden stelt aan de steun. "Het gaat om belastinggeld", zei minister Hoekstra toen. "Het is redelijk dat de sterkste schouders ook de zwaarste lasten dragen."
Hoekstra en minister Van Nieuwenhuizen noemden nog meer voorwaarden:
KLM deed al een beroep op de loonkostenregeling van het kabinet, maar heeft meer nodig om de crisis het hoofd te bieden. De afgelopen tijd is druk onderhandeld, ook met banken, moederbedrijf Air France-KLM en de Franse overheid, over de voorwaarden voor dat aanvullende steunpakket. Zowel Nederland als Frankrijk heeft een aandelenbelang van circa 14 procent in de luchtvaartgroep.
In ruil voor deze financiële reddingsboei zal KLM flink moeten snijden in de kosten, zodat het bedrijf in de toekomst weer op eigen benen kan staan.