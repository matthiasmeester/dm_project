Het geraas van langstrekkende tanks en het gedonder van overscherende gevechtsvliegtuigen van de militaire parade is nog maar net verstomd of Rusland krijgt alweer een mega-evenement voor de kiezen: een volksraadpleging over een aantal belangrijke wijzigingen van de grondwet. Vandaag gaan de stembureaus voor een week open. De populariteit van Poetin is in de coronacrisis behoorlijk afgenomen. Hij wil deze week de schade herstellen.
Het Kremlin had het afgelopen voorjaar twee data in de agenda rood omcirkeld: 22 april en 9 mei. Het was de bedoeling om op 22 april de volksraadpleging over de grondwetswijzigingen te houden en op 9 mei viert Rusland traditioneel de overwinning op Nazi-Duitsland. Dit jaar zou het de 75e keer zijn, een kroonjaar dat groots zou worden aangepakt, maar beide data konden worden geschrapt. Vanwege de coronacrisis zat Rusland op slot.
Het virus is zeker niet uitgewoed in Rusland. Hoewel het aantal nieuwe besmettingen langzaam maar zeker terugloopt, komen er elke dag nog duizenden zieken bij. Gisteren waren het er bijna 7500, alleen al in Moskou meer dan 1000. Maar president Poetin vond dat er lang genoeg was gewacht.
Volgens veel analisten is het niet toevallig dat hij ervoor koos om de parade gisteren te houden en meteen vandaag met de volksraadpleging te beginnen. In de hoop dat de crisis hem niet al te zeer zou beschadigen, koos Poetin er tijdens de coronacrisis voor om de harde maatregelen over te laten aan zijn kabinetsleden en de regionale bestuurders. Zelf verscheen hij eigenlijk alleen om compensatie- en steunmaatregelen aan te kondigen. Het heeft niet geholpen,; zijn populariteitscijfers zijn behoorlijk gekelderd.
Meer dan 14.000 militairen, 200 gepantserde voertuigen en 75 vliegtuigen deden gisteren aan mee aan de parade:
"Het is de mensen voor lange tijd geleerd dat het voordeel van een autoritair regime is dat de leider in tijden van crisis geen stap terugdoet, maar vooropgaat in de strijd," verklaart politiek analist Aleksandr Baoenov. "Dat is niet gebeurd." En dus ging Poetin op zoek naar manieren om terrein terug te winnen.
Volgens Baoenov moest de militaire parade de weg plaveien voor de volksraadpleging. Herdenking van de Grote Vaderlandse Oorlog, zoals de Russen de Tweede Wereldoorlog noemen, en viering van de overwinning is heilig in Rusland. Het voedt het patriottisme waar Poetin zo op hamert en daarmee is het een goede basis voor de volksraadpleging.
De grondwetswijzigingen waar die over gaat, zijn belangrijk. Hoe belangrijk die Tweede Wereldoorlog is, blijkt wel uit een nieuw artikel dat verbiedt om de "historische waarheid" erover in twijfel te trekken. En ook "het belang van het heldendom van het volk" mag niet worden ontkend.
Dat Poetin na deze termijn nog eens twee termijnen president mag zijn, is een bepaling die vooral in het Westen is opgevallen, maar er is meer. In de vernieuwde grondwet wordt de jaarlijkse indexering van de pensioenen verplicht gesteld, een doekje voor het bloeden voor de verhoging van de pensioenleeftijd van vorig jaar.
Het huwelijk wordt constitutioneel een verbintenis tussen een man en een vrouw, waarmee het homohuwelijk volstrekt onmogelijk wordt gemaakt. Daarmee wil Poetin zijn conservatieve achterban paaien. En als een soort van politieke hervorming wordt de premier in het vervolg niet meer door de president, maar door het parlement benoemd.
De volksraadpleging moet een feest der democratie worden. Het Kremlin rekent op een opkomst van 65 procent en een steun van 70 procent voor de wijzigingen. Het zal niemand verbazen als die cijfers ook precies zo uitkomen.