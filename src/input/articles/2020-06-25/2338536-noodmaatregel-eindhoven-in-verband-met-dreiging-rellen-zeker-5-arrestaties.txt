De gemeente Eindhoven heeft donderdagavond een noodverordening afgekondigd voor het oostelijke stadsdeel Tongelre. Aanleiding zijn berichten op sociale media waarin jongeren oproepen om de orde daar te verstoren. Ze verwijzen naar de rellen in Helmond eerder deze week en zeggen dat "Eindhoven dat beter kan".
Volgens de politie roepen de jongeren op tot rellen, brandstichting en het afsteken van vuurwerk. De gemeente heeft het stadsdeel Tongelre daarom tot morgenochtend 06.00 uur aangewezen als veiligheidsrisicogebied. Er geldt bijvoorbeeld een samenscholingsverbod.
Vijf jongeren zijn opgepakt voor samenscholing. De politie zegt dat ze bivakmutsen bij zich hadden. Ze zijn meegenomen naar het politiebureau. Volgens het Eindhovens Dagblad lag het aantal aanhoudingen een stuk hoger. 21 mensen zouden zijn opgepakt, meldt de krant.
Ook supporters uit de harde kern van een voetbalclub zijn van plan om de openbare orde flink te verstoren, zegt de gemeente Eindhoven. Net als de jongeren willen ook zij het "Helmondse incident gaan overtreffen", aldus de politie. Deze "hardekernsupporters" mogen zich tot morgenochtend niet op straat begeven in Tongelre en in de Eindhovense binnenstad.
Volgens Omroep Brabant is er veel politie op de been in Tongelre. Ook staan op meerdere plekken busjes van de mobiele eenheid. "We staan niet toe dat inwoners van Eindhoven zich erg onveilig voelen in hun eigen woonomgeving", zegt de gemeente. "We treden hard op tegen openbare ordeverstoringen. Daarvoor geldt wat ons betreft zero tolerance."
Dinsdag braken in het nabijgelegen Helmond rellen uit toen een groep van zo'n 100 tot 150 jongeren zich misdroeg op straat. Volgens de politie gooiden ze met stenen en staken ze vuurwerk af. Zes jongeren tussen de 15 en 19 jaar werden gearresteerd, zij zitten nog steeds vast.
Het is nog onduidelijk of de onrust in Helmond te maken had met een illegale bokswedstrijd in de stad, waarover op sociale media werd gesproken. De politie doet er nog onderzoek naar.
In Eindhoven spelen sociale media zeker een rol. Oproepen om de orde te verstoren worden daar volop gedeeld, aldus de politie.
Zo gaat het vaker, zegt criminoloog Jeroen van den Broek, die promotieonderzoek doet naar jongeren, sociale media en straatcultuur. "Online wordt een oproep gedaan en wordt het vuurtje opgestookt. Offline kan dat escaleren. En beelden daarvan worden dan weer online gedeeld, en ga zo maar door. Het is echt een wisselwerking."
Van den Broek wijst erop dat jongeren ook 'kicken' op dit soort situaties. "In Helmond zijn ze apetrots dat 'hun' rellen het nieuws hebben gehaald. Dat delen ze dan weer op sociale media. Hoe meer aandacht ervoor is, hoe stoerder ze het vinden."