Het draagvlak voor het invoeren van een corona-app in Nederland is op dit moment beperkt. Mensen zijn verdeeld over het gebruik ervan, concluderen onderzoekers van drie Nederlandse universiteiten in samenwerking met het RIVM.
Van de ondervraagden zegt een derde de app zonder meer te installeren. Een derde twijfelt hierover en nog eens een derde ziet niets in de app. De verdeeldheid is opvallend, staat in het rapport: "We doen al jarenlang onderzoek naar voorkeuren van Nederlanders over overheidsbeleid in verschillende domeinen, maar zulke grote tegenstellingen hebben zij niet eerder gezien."
De argumenten van de ondervraagden lopen uiteen. Zo noemt een voorstander de app een goed idee. "Beter iets dan helemaal niets. Je wilt weten waar je aan toe bent." Maar een tegenstander heeft juist zorgen over de privacy. "Ik wil niet zo'n app op mijn telefoon, ik heb het gevoel dat die mij in mijn vrijheid belemmert."
Het doel van de app is om gebruikers te melden als zij in de veertien dagen daarvoor in de buurt zijn geweest van iemand die besmet blijkt te zijn met het coronavirus. Hoe meer mensen de app op hun telefoon installeren, hoe effectiever die is. De app is overigens nog in ontwikkeling.
De onderzoekers maakten gebruik van een keuze-selectie, waarbij de deelnemers aan het onderzoek allerlei vragen krijgen, bijvoorbeeld over wat de app wel en niet moet kunnen.
De onderzoeksgroep bestond uit een aselecte steekproef van 926 Nederlanders, die werd opgesteld door bureau Kantar. Het onderzoek vond plaats van 21 tot en met 28 mei.
Het kabinet staat voor een belangrijke keuze, zegt onderzoeker Niek Mouter. "Wil je snel gaan voor de kleine groep die zo'n app nu al wil, of wil je een grote groep aan je app verbinden?" Hij was vanuit de TU Delft betrokken bij het onderzoek, waaraan ook de Vrije Universiteit en de Maastricht Universiteit meewerkten.
Mouter wijst op de 'drempel' van 60 procent van de bevolking, die onder meer door minister De Jonge van Volksgezondheid is genoemd. Pas als die drempel is gehaald, zou de app effectief kunnen werken. De vraag is hoe erg het is als maar een beperkt deel van de Nederlanders de app installeert. Volgens Mouter moet dat verder worden onderzocht.
Verder schrijven de onderzoekers dat bij de groep die twijfelt veel vragen leven. Daarbij gaat het bijvoorbeeld om de vraag waar het contact met de besmette persoon heeft plaatsgevonden, hoe lang er sprake was van contact en op welke afstand. Een andere vraag is of er alleen een melding wordt gedaan als de GGD heeft vastgesteld dat iemand met het coronavirus besmet is, of dat dat al gebeurt als er alleen symptomen zijn.
In de plannen maakt de app geen gebruik van locatiegegevens. De eigenaar van de telefoon kan via de app doorgeven dat hij besmet is en heeft hiervoor een bevestigingscode van de GGD nodig.
De onderzoekers denken dat het voor de groep die twijfelt belangrijk is dat er antwoorden komen op dit soort vragen. Twijfelaars willen de app alleen installeren als de voordelen opwegen tegen de nadelen. Anderen vinden het belangrijk dat de app aantoonbaar effectief is.
Het ministerie van Volksgezondheid zegt in een reactie te hopen dat de meeste Nederlanders de app gaan gebruiken. Het erkent dat "vertrouwen daarbij cruciaal is". Daarom "staat de privacy centraal" en wordt gebruik van de app niet verplicht.
Verder zegt het ministerie dat het halen van de veelgenoemde 'drempel' van 60 procent "nodig is om alle andere corona-maatregelen te vervangen". Het baseert zich hierbij op een studie van de universiteit van Oxford. "Uit hetzelfde onderzoek blijkt dat ook bij veel minder gebruik, de app al effect heeft."