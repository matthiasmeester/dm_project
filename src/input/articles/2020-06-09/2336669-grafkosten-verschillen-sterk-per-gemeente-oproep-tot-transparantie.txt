De prijs van een graf verschilt net als voorgaande jaren flink per gemeente, blijkt uit het jaarlijkse grafkostenonderzoek van Monuta. Volgens de uitvaartonderneming is niet duidelijk hoe de prijzen in verschillende gemeenten tot stand komen. Daarom vraagt Monuta gemeenten om transparanter te zijn.
Onderzocht zijn de kosten van 1694 van de ongeveer 3500 begraafplaatsen in Nederland. Gemiddeld is de prijs voor een graf 2949 euro, bijna 100 euro meer dan vorig jaar. Een van de uitschieters is de gemeentelijke begraafplaats in Borne. Daar steeg de grafprijs van 1661 naar 1989 euro.
Op de duurste begraafplaats van Nederland, Esserveld in Groningen, kostte een graf vorig jaar 7308 euro. Dit jaar is dat 8072 euro.
Gemeenten bepalen zelf hoeveel een graf kost. Hoe die prijzen zijn opgebouwd, is niet altijd duidelijk. Zo kan het per gemeente bijvoorbeeld verschillen of grafonderhoud is inbegrepen en hoe lang het graf van de koper blijft. Monuta concludeerde dat vorig jaar ook in het grafkostenonderzoek, reden om er dit jaar nog verder in te duiken.
"Het blijft, zelfs voor ons, een uitdaging om over heel Nederland de grafkosten inzichtelijk te maken", zegt directeur Quinten Fraai. "Iemand die hier niet dagelijks mee bezig is kan nu geen goede vergelijking maken. Dat kan anders."
Ook kost het veel tijd om een geschikte begraafplaats uit te zoeken, zegt Monuta. "En dat in een emotionele periode, waarin net een dierbare is overleden. Een graf is een dure aankoop, dus dan is het belangrijk om de prijzen goed naast elkaar te kunnen leggen."
Daarom roept de uitvaartonderneming de Vereniging Nederlandse Gemeenten (VNG) op om met een 'richtlijn' te komen, zodat duidelijk wordt hoe de prijs van een graf tot stand is gekomen. "We willen graag met de gemeenten in gesprek over hoe we dit transparanter kunnen krijgen."
Een woordvoerder van de VNG laat weten dat die richtlijn er wel degelijk is en dat er "gelukkig veel gebruik van wordt gemaakt", maar dat gemeenten niet verplicht zijn om die tarieventabel te volgen.
Elke gemeente en elke begraafplaats kent verschillende omstandigheden en daarmee ook verschillende kosten, zegt de VNG die er bovendien op wijst dat gemeenten geen winst mogen maken bij het heffen van grafrechten. Ook moeten gemeenten verantwoording afleggen aan de gemeenteraad over de hoogte van de grafrechten en is het verplicht om grafkosten vindbaar te publiceren.
Het VNG zegt graag om de tafel te willen met Monuta om zaken te verduidelijken.