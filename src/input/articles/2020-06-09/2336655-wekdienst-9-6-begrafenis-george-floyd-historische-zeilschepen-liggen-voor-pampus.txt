Goedemorgen! Kermisexploitanten en eigenaren van historische zeilschepen vragen aandacht voor de financiÃ«le problemen die ze hebben door de coronacrisis. Het MH17-proces beleeft de tweede zittingsdag en in Texas wordt George Floyd begraven.
Het weer: in het zuidoosten is er eerst nog veel bewolking, in de rest van het land breekt de zon door. Het blijft op de meeste plaatsen droog en het wordt 14 tot 18 graden.
Moet je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
De Amsterdamse burgemeester Halsema wil dat er een extern onderzoek komt naar het optreden van de gemeente en de politie rond het protest op de Dam vorige week. Dat schrijft ze in een brief aan de gemeenteraad. Morgen staat er een spoeddebat van de Amsterdamse raad over de kwestie op het programma.
Halsema schrijft in de brief nogmaals dat zij en de politie niet wisten dat er zoveel mensen op de demonstratie tegen de dood van George Floyd af zouden komen. Door de drukte was het voor de betogers onmogelijk om anderhalve meter afstand tot elkaar te houden. Dat leidde tot verontwaardiging.
De bibliotheek in het Gelderse Groesbeek heeft een boek teruggekregen dat bijna 40 jaar geleden al ingeleverd had moeten worden. Het boek Terug naar Oegstgeest van Jan Wolkers had op 5 maart 1981 terug moeten zijn, maar het duurde 39 jaar, 13 weken en 5 dagen voor iemand het kwam brengen.
"Soms geloof je als medewerker van de bibliotheek je eigen ogen niet", schrijft de bieb op Twitter:
En de boete? Vijf euro. 
Fijne dag!