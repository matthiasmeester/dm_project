Enkele jongerenorganisaties eisen dat ze vanaf nu structureel worden betrokken bij politieke beslissingen van het kabinet. Ze willen dat er een expertteam van jongeren aansluit bij het Outbreak Management Team (OMT), om gedurende de coronacrisis adviezen te geven over niet-medische zaken.
Daarnaast pleiten ze voor een versnelde invoering van de generatietoets, waarbij wordt bekeken wat de gevolgen van nieuwe wetsvoorstellen zijn voor jongere generaties. Ook willen ze dat er meer geld gaat naar inspraak van jongeren, vooral op lokaal niveau.
De jongerenorganisaties maken deel uit van Coalitie Y, een samenwerkingsverband dat vorig jaar een manifest publiceerde met tien punten die belangrijk zijn voor de toekomst voor jongeren. Daarin vroegen ze aandacht voor onder meer vaste banen, betaalbare woningen en het opnieuw invoeren van de basisbeurs.
Premier Rutte deed zo'n drie weken geleden tijdens een persconferentie een oproep aan kinderen en jongeren om mee te denken over hoe Nederland eruit moet zien in coronatijd. Jongerenpartijen vragen, zonder al te veel succes, al jaren om meer structurele inspraak.
"Het is tekenend dat Rutte na die oproep tien willekeurige jongeren op het Catshuis uitnodigt via Instagram", zegt Talitha Muusse namens het collectief. "Maar hij laat alle bestaande jongerenpartijen zitten. Het is vooral pr-matig en niet inhoudelijk."
De oproep van Rutte was voor de jongerenpartijen aanleiding om weer met elkaar om tafel te gaan. "Normaal strijdt de een voor de belangen van scholieren en de ander voor die van studenten", zegt Muusse. "Nu schuiven we standpunten aan de kant en vormen we een brede jongerenlobby met een gezamenlijke agenda."
Wat er verder op die agenda komt te staan, wordt later bepaald. Dat gebeurt mede aan de hand van een denktank, waar jongeren ideeÃ«n naar kunnen opsturen.
Later vandaag gaat de coalitie langs bij premier Rutte. "We komen niet voor een fotomomentje, maar hebben echt een harde eis", zegt Muusse. "Als we nu niet meteen bij de anderhalvemetersamenleving betrokken worden, gaan we mogelijk naar het Malieveld. Want je kan niet van ons verwachten dat we maatregelen uitvoeren waarbij we niet worden betrokken."
In Coalitie Y wordt samengewerkt door onder meer de Nationale Jeugdraad, de Landelijke Studenten Vakbond LSVb, het Interstedelijk Studenten Overleg ISO, jongerenorganisaties van vakbonden en politieke partijen en de Jonge Klimaatbeweging. 