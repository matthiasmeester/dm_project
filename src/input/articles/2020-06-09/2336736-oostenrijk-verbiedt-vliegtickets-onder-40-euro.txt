Een vliegticket in Oostenrijk kost voortaan minstens 40 euro. Ook komt er een toeslag van 30 euro op vluchten van 350 kilometer of minder. Dat heeft de conservatief-groene Oostenrijkse regering bekendgemaakt bij de presentatie van een steunplan voor luchtvaartmaatschappij Austrian Airlines, een dochtermaatschappij van Lufthansa.
Volgens minister van Milieu Leonore Gewessler betekent dit het einde van de "tickets voor een euro". De groene politica stelt dat buitenlandse prijsvechters winst maken ten koste van het milieu. Oostenrijk is het eerste Europese land dat deze maatregelen neemt.
Vanwege de coronacrisis ontvangt Austrian Airlines 450 miljoen euro aan staatssteun, vooral in de vorm van leningen. De Oostenrijkse staat neemt geen aandeel in de luchtvaartmaatschappij. Veel van de 7000 banen bij de Oostenrijkse vliegmaatschappij staan op de tocht. Ook Lufthansa draagt 150 miljoen euro bij.
Wie straks een korte vlucht maakt van 350 kilometer of minder, moet een toeslag van 30 euro betalen. De regering wil korte vluchten minder aantrekkelijk maken. Volgens de Duitse krant Die Welt worden vliegbestemmingen opgeheven als ze vanuit Oostenrijk met de trein binnen drie uur te bereiken zijn. Austrian Airlines moet de CO2-uitstoot in 2030 gehalveerd hebben.