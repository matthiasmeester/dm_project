De politie start een intern onderzoek naar een politieoptreden in het Gelderse Duiven, afgelopen februari. Daarbij is toen een hond ernstig gewond geraakt.
Over het incident is een korte film gemaakt door documentairemaakster Mildred Roethof. In de video zeggen de eigenaren van hond Tommy dat de politie de hond getaserd heeft. Ook zou de hond zijn geschopt.
Remmert Heuff, hoofd van de Dienst Speciale Interventies, noemt het incident pijnlijk en aangrijpend. "Het incident roept vragen op, deze vragen heb ik zelf ook. Het onderzoek moet vaststellen of het toegepaste geweld gerechtvaardigd was", zegt Heuff over het onderzoek. Hij noemt het wel voorbarig om al een standpunt in te nemen "voordat alle feiten en omstandigheden bekend zijn".
Na het politieoptreden zou hond Tommy naar de dierenarts zijn gebracht met vijf taserpijlen in zijn lichaam en een pijl in zijn oog. Het dier miste ook een hoektand, had afgebroken voortanden en een gebroken kaak.
De politie zegt niet volledig te willen afgaan op de beelden van de video. "Zonder iets af te doen aan het aangrijpende karakter van de beelden geven ze een korte weergave van de totale inzet. Het onderzoek moet dat beeld dus compleet maken."