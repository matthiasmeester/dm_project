Het ministerie van Onderwijs kan nu niets doen aan de bestuurscrisis bij het Haga Lyceum in Amsterdam. Dit zei minister Van Engelshoven in de Tweede Kamer. "De situatie is buitengewoon zorgelijk, maar we missen nu de instrumenten om sneller in te grijpen."
De minister moest naar de Tweede Kamer komen vanwege het bestuursconflict op de middelbare school op islamitische grondslag, dat via een kort geding wordt uitgevochten. Verwijten van machtsmisbruik, afluisterpraktijken en intimidatie vliegen over en weer.
"Diep triest", zegt VVD-Kamerlid Heerema, die opheldering wil naar aanleiding van een verslag in de Volkskrant over chaos en bestuursleden die elkaar ontslaan en schorsen.. "Dit wanbeheer is verschrikkelijk, een afgang", zegt SP-Kamerlid Van Dijk, die net als de VVD wil dat de minister ingrijpt. Andere partijen maken zich ook zorgen over het welzijn van de leerlingen.
Van Engelshoven begrijpt de zorgen van de Kamerleden, maar kan er nu niets aan doen. Morgen moet de rechter in het kort geding duidelijk maken wie het bestuur is; de geschorste directeur en mede-oprichter Atasoy of de bestuursvoorzitter Laamimach die Atasoy probeert te ontslaan omdat hij veel klachten krijgt van ouders en leerlingen over diens autoritaire optreden.
"Morgen weten we wie de bestuurder is en wie we kunnen aanspreken", zegt Van Engelshoven. Verder loopt er nog een juridisch onderzoek naar het afluisteren van medewerkers van de Onderwijsinspectie. "We moeten eerst weten wie dat op de school precies heeft gedaan."
Van Engelshoven benadrukt ook dat het kabinet via de rechter heeft geprobeerd om het bestuur te laten vertrekken en de geldkraan dicht te draaien. Het kabinet vindt dat de school te weinig doet om integratie te bevorderen en te weinig afstand neemt van salafisten die de school bezoeken. Maar de rechter ging hier niet in mee en wees een verzoek tot sluiting in januari af.
Het kabinet gaat wel tegen deze uitspraak in hoger beroep.