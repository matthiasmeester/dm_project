Noord-Korea zegt dat het vanaf vandaag alle communicatielijnen met Zuid-Korea verbreekt. Pyongyang beschuldigt Seoul van het niet ingrijpen tegen de verspreiding van propagandapamfletten door overgelopen Noord-Koreanen.
Het noorden is woest dat activisten per luchtballon anti-communistische boodschappen het land invliegen. "Dit is een teken van vijandigheid jegens ons volk", schrijft staatspersbureau KCNA.
Het dagelijkse telefoongesprek is dinsdagmorgen aan Noord-Koreaanse zijde niet beantwoord, bevestigt een woordvoerder van het Zuid-Koreaanse ministerie van Defensie. Sinds 2018 hebben de twee landen elke dag contact via een aantal directe communicatielijnen.
"Noord-Korea houdt niet alleen op met alle communicatiekanalen, maar ook met alle samenwerkingsprojecten", zei correspondent Garrie van Pinxteren in het NOS Radio 1 Journaal.
Pyongyang probeert de druk op het zuidelijke buurland op te voeren om concessies los te krijgen, zeggen analisten. Noord-Korea gaat gebukt onder economische sancties en vermoedelijk ook onder de impact van de coronacrisis. Officieel zijn er in het land geen besmettingen, maar er wordt gevreesd dat de bevolking mogelijk zwaar is getroffen door het virus.
Van Pinxteren: "Je moet dit besluit zien in het kader van al oplopende spanningen tussen Noord-Korea en de VS en nu ook met Zuid-Korea. Sinds de mislukte Trump-Kim-top in Vietnam vorig jaar zet de dictatuur steeds meer de hakken in het zand."
Noord-Koreaanse studenten protesteerden vandaag tegen Zuid-Korea:
Ditmaal zijn de propagandaballonnen de aanleiding volgens Noord-Korea. Naar het zuiden overgelopen Noord-Koreanen hebben in het verleden meerdere keren pamfletten via met gas gevulde ballonnen de grens over laten vliegen. In 2014 haalde Noord-Korea zo'n ballon neer, schrijft de South China Morning Post, en dat leidde tot beschietingen over en weer aan de grens.
De liberale partij van de Zuid-Koreaanse president Moon wil een wet invoeren om een einde te maken aan het versturen van propaganda per ballon. Sinds zijn aantreden in 2018 probeert Moon toenadering te zoeken tot het noorden.
Sindsdien is er ook een directe telefoonlijn tussen het communistische partijkantoor in Pyongyang en de ambtswoning van de Zuid-Koreaanse president in Seoul.
Noord-Korea had overigens eerder al gedreigd met het sluiten van het verbindingsbureau tussen beide landen, gevestigd in de grensstad Kaesong.