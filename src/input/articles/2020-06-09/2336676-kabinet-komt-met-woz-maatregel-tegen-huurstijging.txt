De WOZ-waarde mag nog maar voor een derde meetellen bij het vaststellen van de huurprijs. Dat staat in een wetsvoorstel van het kabinet.
Sinds 2015 is de de WOZ-waarde (de schatting van de gemeente hoeveel een woning waard is) onderdeel van het woningwaarderingsstelsel, oftewel het puntensysteem waarmee de huren worden vastgesteld.
Het uitgangspunt was dat de WOZ-waarde voor gemiddeld 25 procent zou meetellen. Maar de afgelopen jaren bleek het aandeel in de grote steden, waar de huizenprijzen snel zijn gestegen, vaak veel hoger uit te komen.
In een toelichting schrijft het kabinet dat "de betaalbaarheid z√≥ onder druk komt te staan dat huurwoningen op deze plekken voor grote groepen onbereikbaar worden". Het kabinet wil de huurstijging nu dus tegengaan door de WOZ-waarde nog maar voor maximaal 33 procent te laten meetellen voor de huurprijs.
De verwachting van het kabinet is dat hierdoor de huurprijzen die nu nog gebaseerd zijn op een WOZ-aandeel van meer dan een derde, lager zullen worden. Daarmee zouden huurwoningen die boven de socialehuurgrens van 737 euro zijn gekomen weer terug in dat segment moeten komen.
Het kabinet heeft het wetsvoorstel vandaag naar de zogenoemde internetconsultatie gestuurd. Daar kunnen instanties en burgers reageren op de plannen. Na de internetconsultatie moeten de Tweede en Eerste Kamer nog instemmen met de wet.
Rekenvoorbeeld
Om het inzichtelijker te maken wat het kabinet voor ogen heeft, een rekenvoorbeeld. Een woning heeft nu 80 'gewone' punten in het puntensysteem, gebaseerd op het aantal kamers, aantal vierkante meter, het enegergielabel, etc. En de woning krijgt ook 80 'WOZ-punten', gebaseerd op de waarde. Dat maakt 160 punten in totaal, daarvoor is de maximale huur 817,50 euro.
Met de nieuwe wet blijft het aantal normale punten hetzelfde (de woning verandert niet), maar het aantal WOZ-punten wordt wel anders, dat mag namelijk nog maar 33 procent van het totale aantal zijn. Die 33 procent komt neer op 39,4 punten (de 80 normale punten zijn 67 procent). Het totaal van de woning is dan 119,4 en daarmee komt de maximale huur uit rond de 600 euro.