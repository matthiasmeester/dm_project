In de Centraal Afrikaanse Republiek (CAR) is de Soedanese militieleider Ali Kushayb opgepakt. Hij is direct op het vliegtuig gezet naar het Internationaal Strafhof in Den Haag, waar hij terecht moet staan vanwege moord, plundering en verkrachting.
Kushayb is opgepakt in Birao, een stad in het noorden van de CAR. De rebellenleider zat eerder vast in Soedan, maar werd in 2008 vrijgelaten, omdat de toenmalige regering in Khartoum vond dat het Strafhof niets te zeggen had in het Afrikaanse land.
Het Internationaal Strafhof beschuldigt hem als leider van Janjaweed-milities van de moord op 504 burgers, van 20 verkrachtingen en van de verdrijving van meer dan 40.000 mensen in de regio-Darfur in 2003 en 2004. 
Op Twitter noemt minister Blok van Buitenlandse Zaken de arrestatie een belangrijke stap voor slachtoffers om gerechtigheid te krijgen.
Sinds 2003 zijn volgens de VN 300.000 mensen in Darfur om het leven gekomen door het conflict tussen de islamitische Janjaweed-milities en Soedanese regeringstroepen aan de ene kant en niet-Arabische rebellengroepen aan de andere kant. Beide partijen zouden zich schuldig hebben gemaakt aan etnische zuiveringen. Minstens twee miljoen mensen sloegen op de vlucht.