Het kabinet moet het het RIVM zo snel mogelijk onderzoek laten doen naar de risico's op coranabesmetting in vliegtuigen. De Tweede Kamer nam vanmiddag een motie van D66 daarover aan. Op basis van het onderzoek moeten er regels worden opgesteld voor het houden van voldoende afstand aan boord.
Het onderzoek moet voor aanstaande maandag, 15 juni, klaar zijn, vindt de Kamer. Dat is de dag waarop de eerste versoepelingen op het gebied van reizen ingaan. Mensen kunnen dan weer naar een aantal Europese landen reizen, ook met het vliegtuig.
Volgens de Kamer is er nog veel onduidelijk over de risico's op verspreiding van het virus in vliegtuigen. Het OMT heeft daar nog geen onderzoek naar gedaan. Het kabinet heeft daar ook nog niet om gevraagd.
In de motie wordt gewezen op Amerikaanse luchtvaartmaatschappijen die de middelste stoel van een rij van drie vrijhouden om besmetting tegen te gaan.
Minister Van Nieuwenhuizen van Infrastructuur en Waterstaat denkt dat het wel gaat lukken om binnen zes dagen duidelijkheid te geven. "We zijn inmiddels wel gewend om onder hoge druk tot adviezen te komen."
Bij het onderzoek wordt uitgegaan van de protocollen die de luchtvaartmaatschappijen en Schiphol hebben opgesteld. "Die liggen al bij het RIVM, dus 15 juni moet haalbaar zijn.
Jaap van Dissel, directeur Infectieziekten van het RIVM, zei afgelopen zaterdag dat de kans erg klein is dat iemand met corona een heel vliegtuig besmet. Volgens hem is het vooral belangrijk dat mensen met klachten niet gaan vliegen. Verder is het aan luchtvaartmaatschappijen om te laten zien dat ze mensen op een veilige manier vervoeren, zei Van Dissel.
Bij veel mensen is er onbegrip over het feit dat er wel honderden mensen in een vliegtuig mogen zitten, terwijl theaters, kerken en bioscopen zich aan de regel moeten houden dat er maximaal 30 mensen welkom zijn.