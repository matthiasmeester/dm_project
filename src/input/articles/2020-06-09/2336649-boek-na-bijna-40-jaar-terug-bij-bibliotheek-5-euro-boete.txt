De bibliotheek in het Gelderse Groesbeek heeft een boek teruggekregen dat bijna 40 jaar geleden al ingeleverd had moeten worden. Het boek Terug naar Oegstgeest van Jan Wolkers had op 5 maart 1981 terug moeten zijn, maar het duurde 39 jaar, 13 weken en 5 dagen voor iemand het kwam brengen.
"Soms geloof je als medewerker van de bibliotheek je eigen ogen niet", schrijft de bieb op Twitter, met daarbij een afbeelding van de stempelkaart die bij het boek zat. "De lezer kon het vast moeilijk loslaten."
De man die het boek terug kwam brengen zei dat het dertig jaar te laat was. "Ik dacht dat het een grapje was", zegt Antonie van Bergen van de bibliotheek in Groesbeek tegen Omroep Gelderland.
De bibliotheek werkt met een maximaal bedrag van 5 euro boete. "Als er geen maximumbedrag was, zou de boete zijn opgelopen tot 1530,75 euro", zegt de bieb. Maar hij hoeft niets te betalen.
De onbekende man die het boek kwam inleveren vertelde dat hij het na tientallen jaren bij toeval had gevonden op zolder, toen hij aan het opruimen was. De bibliotheek wil graag met hem in contact komen. Het gaat volgens Van Bergen om een lange man van rond de vijftig jaar.
"We hopen dat hij zich meldt en het verhaal achter het boek kan komen vertellen."