Een arrestatieteam van de politie heeft bij een woninginval in Maastricht een gewapende minderjarige jongen overmeesterd. Hij zou zijn moeder hebben mishandeld.
De moeder belde volgens 1Limburg rond 15.45 uur de hulpdiensten met de melding dat ze was mishandeld, maar niet gewond was geraakt.
Toen de politie kwam weigerde de jongen naar buiten te komen. Daarop schakelde de politie het arrestatieteam in, ook omdat de jongen messen bij zich had.
Het arrestatieteam greep rond 18.30 uur in en heeft de jongen opgepakt. Niemand raakte gewond, aldus een woordvoerder van de politie.