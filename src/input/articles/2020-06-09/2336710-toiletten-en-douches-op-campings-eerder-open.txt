Toiletten en douches op campings gaan op 15 juni weer open. Om verspreiding van het coronavirus te voorkomen, zijn deze voorzieningen al maanden gesloten. Volgens de planning zouden de toiletten en douches vanaf 1 juli weer opengaan, maar minister De Jonge heeft bekendgemaakt dat dat twee weken wordt vervroegd.
"We willen dat mensen hun vakantie een beetje spreiden en dan moeten die toiletgebouwen natuurlijk open zijn", zei De Jonge.
De reisbranche drong al eerder aan op vervroeging. Premier Rutte zei vorige week dat het kabinet ernaar zou kijken. Vanaf 15 juni zijn toeristen uit de meeste Europese landen weer welkom in Nederland en het lijkt het kabinet een logisch moment om dan ook de sanitaire voorzieningen te heropenen.