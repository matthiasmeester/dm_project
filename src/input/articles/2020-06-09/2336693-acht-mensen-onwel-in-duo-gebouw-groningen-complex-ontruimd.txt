In het gebouw van de Dienst Uitvoering Onderwijs (DUO) in de stad Groningen zijn vanochtend acht mensen onwel geworden. Het zijn medewerkers van de Belastingdienst, die in hetzelfde gebouw is gehuisvest.
De acht bevonden zich op twee verschillende verdiepingen. Ze klaagden over duizeligheid en misselijkheid en zijn ter plaatse door hulpverleners nagekeken.
In het gebouw werd een vreemde lucht geroken, meldt RTV Noord. De brandweer heeft metingen gedaan om te achterhalen of er bepaalde stoffen zijn vrijgekomen, maar die hebben vooralsnog niets opgeleverd.
Uit voorzorg is besloten het hele gebouw te ontruimen, zodat verder onderzoek kan worden gedaan. In het gebouw waren 348 mensen aanwezig.