Het reisadvies voor Barcelona en randgemeenten is verscherpt van kleurcode geel naar oranje. Het aantal coronabesmettingen in het gebied is gestegen en het risico om besmet te raken is toegenomen, aldus het ministerie. Toeristische reizen worden dringend afgeraden. "Als u nu in dit gebied bent, bedenk dan of u uw verblijf vroegtijdig wilt beëindigen", zegt het ministerie.
Ook voor het gewest Segrià - de stad Lleida en omgeving - geldt code oranje. Reizigers die naar Nederland terugkomen vanuit deze code oranje-gebieden, wordt dringend geadviseerd om na terugkomst veertien dagen in thuisquarantaine te gaan. Voor de rest van het land geldt code geel. Dat houdt in dat er veiligheidsrisico's zijn.
Hoewel het aantal besmettingen toeneemt, zit Barcelona niet in een lockdown. "De horeca is open, je kunt naar het strand en naar de supermarkt, maar je moet wel een mondkapje dragen", zegt correspondent Carlijn Teeven vanuit Nederland. "Wel zijn bars en restaurants beperkt open. Ze moeten om middernacht dicht. En op stranden is een beperkt aantal badgasten toegestaan."
Hoeveel Nederlanders er in het gebied zitten, is nog onduidelijk. Transavia schat dat ruim 2000 passagiers van de luchtvaartmaatschappij nu in Barcelona zijn. Een exact aantal noemen is volgens een woordvoerder lastig, omdat onbekend is wanneer reizigers hun terugvlucht hebben. Het bedrijf zegt voorlopig te blijven vliegen op de stad.
"We gaan inventariseren hoeveel reizigers we in Barcelona hebben", zegt een woordvoerder van reisorganisatie TUI. "We zitten nog in de inventariserende fase. Morgen hebben we meer duidelijkheid."
De directeur van de reiskoepel ANVR is blij dat niet heel Spanje van geel naar oranje is gegaan. "Buitenlandse Zaken heeft echt gekeken naar de brandhaard en die is nadrukkelijk in groter Barcelona. Dat kon je al even zien aankomen", zegt directeur Frank Oostdam.
Nina stond op het punt om van Barcelona terug naar Nederland vliegen toen het reisadvies werd aangepast:
Touroperator TUI kondigde gisteren aan alle vakantievluchten het Verenigd Koninkrijk naar Spanje en de Canarische eilanden tot en met 9 augustus te annuleren.
Het bedrijft nam die stap vanwege de quarantaineplicht van twee weken die de Britse overheid instelde voor reizigers die terugkeren uit Spanje. Volgens de Spaanse premier Pedro Sánchez is die beslissing niet gerechtvaardigd. Hij wil dat het land het besluit heroverweegt.
Hoe zit het met reisadviezen?
De overheid geeft door middel van kleurcodes aan hoe veilig een land of gebied is. Ze gaan van groen naar rood:
Als het reisadvies tijdens het verblijf verandert van geel naar oranje, is het verstandig om zo snel mogelijk naar Nederland terug te keren, adviseert de overheid. Dat is niet altijd eenvoudig, omdat er de kans bestaat dat een land of regio op slot gaat zodra er een corona-uitbraak is.