Gemeentes, veiligheidsregio en GGD in de regio Rotterdam-Rijnmond overleggen vandaag over maatregelen om de toename van het aantal coronabesmettingen de kop in te drukken.
In de afgelopen dagen is het aantal nieuwe patiÃ«nten in de regio gestegen. Zondag kwamen er 64 nieuwe gevallen bij.
In Rotterdam-Rijnmond zijn 4,8 mensen per 100.000 inwoners positief getest. De regio vormt daarmee de grootste besmettingshaard, komt naar voren uit regionale vergelijkingen.
"We zijn inmiddels aan het kijken welke mogelijkheden er zijn binnen de bestaande noodverordeningen om de verspreiding van corona een halt toe te roepen", laat een woordvoerder van de Veiligheidsregio Rotterdam-Rijnmond weten aan Rijnmond.
Blijf weg uit de drukte, let op elkaar als je samenwerkt en kom niet samen in grote groepen, bijvoorbeeld in familieverband, is het advies. Daar blijft het niet bij, zegt de woordvoerder van de Veiligheidsregio: "Mogelijk gaan we ook weer extra locaties afsluiten."
Burgemeester Aboutaleb is met het kabinet en de andere veiligheidsregio's in gesprek over de mogelijkheid om aanvullende maatregelen te nemen. "Maar we moeten niet te hard van stapel lopen", zegt hij. "We overleggen met het doel om er met zijn allen uit te komen." Dat Rotterdam zelf een mondkapjesplicht invoert is nog niet aan de orde, omdat de burgemeester daartoe niet bevoegd is.
De stijging in het aantal coronabesmettingen is lastig te verklaren, zegt Aboutaleb. "Ik heb het gevoel dat het komt omdat we verslappen. De mate waarin maatregelen worden nagekomen neemt af."
Onder de besmettingen zijn relatief veel studenten, en er zijn ook clusters in de Marokkaanse gemeenschap, de industrie en mensen die terugkomen van vakantie.
De tien tot twintig studenten die besmet zijn vallen echt op, zegt een woordvoerder van GGD Rotterdam-Rijnmond. "En deze studenten hebben veel verschillende contacten, ze gaan naar borrels en feestjes. Daardoor kost het bron- en contactonderzoek veel tijd. Het zou kunnen dat er nog veel meer studenten besmet zijn."
Morgen roept burgemeester Aboutaleb de voorzitters van alle studentenverenigingen bij elkaar om te spreken over de naleving van de coronaregels in aanloop naar Eureka, de introductieweek van de Erasmus Universiteit Rotterdam. "Eureka is nu gepland, ik zie geen reden om die nu te annuleren, maar als de besmettingen door feestjes toenemen dan kan dat een consequentie zijn."
Voor moslims komt Aboutaleb vanaf vandaag met een campagne om ze te waarschuwen in aanloop naar het Offerfeest, dat traditioneel in familiekring wordt gevierd.
"Ga niet naar de moskee om te bidden, ga niet naar anderen hun huis en nodig ook niemand uit", zegt de Rotterdamse burgemeester. "Ik weet dat het streng is, maar dit is de enige manier."