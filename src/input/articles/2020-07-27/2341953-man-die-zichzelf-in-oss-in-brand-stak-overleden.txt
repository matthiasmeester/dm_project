De man die zichzelf vanmorgen in brand stak voor het gemeentehuis van Oss is overleden. Zijn advocaat meldde vanochtend al aan de NOS en andere media dat zijn cliënt dood was. Toen bleek hij nog zwaargewond op de intensive care van een ziekenhuis te liggen. Uiteindelijk is hij nu toch aan zijn verwondingen bezweken.
Het gaat om de dakloze Arie den Dekker. De 54-jarige Den Dekker meldde zich in 2018 bij de politie als getuige van een liquidatie. Daarna werd hij ernstig bedreigd. Zijn huis werd in brand gestoken en hij kwam in een getuigenbeschermingsprogramma, dat vorig voorjaar werd beëindigd. Het afgelopen jaar was hij in conflict met de gemeente Oss over onder meer woonruimte.
Burgemeester Buijs-Glaudemans kwam aan het eind van de middag met een opgenomen statement over de daad van Den Dekker: 
De NOS had de gemeente vanmiddag al benaderd met een aantal vragen, onder meer over de manier waarop Den Dekker is begeleid en of zij vindt dat genoeg gedaan is om hem te helpen. Daar is, buiten de verspreide video, niet op gereageerd. 
Eerder deze maand gaf Den Dekker nog een uitvoerig interview aan NRC, waarin hij zei veel spijt te hebben van zijn stap naar de politie. "Ik sta er helemaal alleen voor. Dat vind ik echt ongelooflijk. Ik heb een harde les geleerd: gewoon je mond houden en niks meer melden bij de politie", zei hij.
Na het incident van vanochtend, waarvan de brandweer rond 07.30 uur een melding kreeg, werd Den Dekker ernstig gewond naar het ziekenhuis gebracht. In de loop van de middag liet de politie na een onderzoek weten dat hij brandbare vloeistof op de stoep bij het gemeentehuis in brand wilde steken en daarbij onbedoeld ernstige brandwonden had opgelopen.
Zijn advocaat Richard Laatsman zet ernstige twijfels bij die verklaring. "Dit was een bewuste daad. Ik heb een voicemail van vroeg in de ochtend waarin Arie al aankondigde dat hij dit zou gaan doen."
De voicemail is door de NOS afgeluisterd. In het bericht aan Laatsman zegt Den Dekker "naar het gemeentehuis te lopen om daar te blijven liggen". "Ik rook nog even een sigaretje en dan is het gedaan."
De politie Oost-Brabant zegt dat hun eerste conclusie gebaseerd is op feitenonderzoek ter plaatse. "Onder andere op basis van camerabeelden. Maar als er signalen zijn die op iets anders duiden, gaan we daar in alle ernst naar kijken."
"Hij had eerder al aangekondigd dat hij van plan was dit te doen", zegt Laatsman. "Stiekem hoop je dan toch dat het niet gebeurt. Maar hij was altijd wel iemand die de daad bij het woord voegde."
Hij sprak Den Dekker vrijdag voor het laatst. Toen had hij al afscheid genomen van vrienden en familie. "Die hebben ook geprobeerd het uit zijn hoofd te praten. Het is heel heftig en verschrikkelijk", zegt de advocaat.
Laatsman denkt dat Den Dekker met zijn actie een statement wilde maken. "Hij wilde laten zien dat hij geestelijk op was na een lange strijd en andere mensen waarschuwen het niet zo ver te laten komen."
Praten over zelfmoordgedachten kan anoniem via de chat op www.113.nl of bel 113 (gebruikelijke telefoonkosten) of 0800-0113 (gratis).