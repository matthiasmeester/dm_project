De Consumentenbond overweegt juridische stappen tegen Transavia vanwege geannuleerde vluchten die nog niet zijn vergoed. De consumentenorganisatie ging op 16 juli in gesprek met de luchtvaartmaatschappij, maar omdat daar niets uitkwam, is de maat nu vol. Transavia zegt heel hard aan restitutie en beantwoording van alle vragen te werken en vindt juridische stappen onnodig.
De luchtvaartmaatschappij gaf geen duidelijke antwoorden op vervolgvragen na het gesprek in juli, zegt de Consumentenbond. Die vragen gingen bijvoorbeeld over het aantal geannuleerde tickets en het aantal terugbetalingen van Transavia aan klanten.
"Transavia blijft om de hete brij heen draaien", zegt directeur Sandra Molenaar van de Consumentenbond in een persbericht. "De antwoorden die we krijgen zijn vaag, tegenstrijdig, en in sommige gevallen ronduit onwaar."
Hoe een rechtszaak er precies uit moet zien is nog onduidelijk, zegt een woordvoerder van de bond. Dat komt omdat het over veel individuele gevallen gaat, en een collectieve rechtszaak dus lastig is om vorm te geven. "Maar we zijn er serieus naar aan het kijken."
De luchtvaartmaatschappij zegt in het gesprek met de Consumentenbond open en transparant te zijn geweest over de "complexe materie". Het bedrijf heeft naar eigen zeggen ruim 9000 vluchten geannuleerd en meer dan 100.000 restitutieverzoeken ontvangen. Het verwerken daarvan kost enorm veel tijd, stelt een woordvoerder. "Transavia herkent zich niet in het beeld dat de Consumentenbond deelt over het gesprek."
Van de ruim 100.000 restitutieverzoeken, is volgens het bedrijf inmiddels 75 procent verwerkt. De overige en nieuwe verzoeken hoopt Transavia uiterlijk eind augustus te hebben uitgekeerd.
De Inspectie Leefomgeving en Transport zei op 20 juli dat luchtvaartmaatschappijen de kosten van geannuleerde vluchten sneller moeten terugbetalen. KLM, Corendon, Transavia en TUI gaven aanvankelijk geen keuze om geld terug te krijgen, of een voucher. Volgens de regels zou dat binnen zeven dagen moeten.
De Consumentenbond zegt dat er begrip is voor de situatie van luchtvaartmaatschappijen, die in financieel zwaar weer zitten. "Maar het is het recht van de consument om zijn geld terug te krijgen. Of die dat wil terugvragen of niet, is aan diegene."
Behalve de Consumentenbond hebben ook andere partijen, waaronder veel claimbureaus, rechtszaken aangespannen namens consumenten die hun geld terug willen. Een van de eerste was Aviclaim, dat inmiddels 28 zaken namens honderden mensen is gestart.
Elf van die zaken zijn inmiddels geschikt: meer dan 200 mensen hebben geld gezien, zegt oprichter Remco Kuilman.