Na verschillende eerdere acties bij het gemeentehuis, stak hij zichzelf daar vandaag in brand. Later op de dag overleed Arie den Dekker aan zijn verwondingen. De 54-jarige man meldde zich in 2018 bij de politie als getuige van een liquidatie. Daarna werd hij ernstig bedreigd. Zijn huis werd in brand gestoken en hij kwam in een getuigenbeschermingsprogramma, dat vorig jaar werd beëindigd. Het afgelopen jaar was hij in conflict met de gemeente Oss over onder meer woonruimte.
"Het is vreselijk om te moeten constateren dat het niet gelukt is om deze man te helpen", zei burgemeester Buijs-Glaudemans vandaag in een videoreactie. "We zijn jarenlang met Openbaar Ministerie en politie bezig geweest om deze man te helpen. Om te zorgen dat hij geholpen werd. Dat heeft ontzettend veel tijd gekost. Dat heeft ontzettend veel inspanning van iedereen gekost; heeft heel veel geld gekost."
De NOS heeft op meerdere momenten vragen aan de burgemeester gesteld over onder meer over de manier waarop Den Dekker is begeleid en of de burgemeester vindt dat genoeg gedaan is om hem te helpen. Daar weigerde de gemeente Oss antwoord op te geven.
Bekijk het opgenomen statement van burgemeester Buijs-Glaudemans:
Richard Laatsman, de advocaat van Den Dekker, is van mening dat de gemeente Oss niet genoeg heeft gedaan om hem te helpen. "Of dat juridisch ook zo is, kan ik op dit moment niet beantwoorden. We kunnen wel vaststellen, als mensen onder elkaar, dat de gemeente tekort is geschoten. Er is voorbij gegaan aan wat voor individu Den Dekker was en wat hij had meegemaakt."
Ongewild was Arie den Dekker in 2018 getuige van een liquidatie in het criminele milieu. Vlakbij zijn huis werd iemand doodgeschoten bij het woonwagenkamp aan de Hoogheuvelstraat in Oss. Op dat woonwagenkamp woonden Martien R. en zijn familie. R. wordt in een lopende strafzaak verdacht van deelname aan een criminele organisatie, wapenbezit, witwassen en drugshandel.
Den Dekker was naar eigen zeggen niet het type om met de politie te praten, vertelde hij in een uitvoerig interview met NRC afgelopen maand. Maar over wat hij zag in de nacht van de liquidatie, getuigde hij toch. Daar kreeg hij spijt van, zijn stap naar de politie kwam hem duur te staan. Hij werd ernstig bedreigd en zijn huis werd in brand gestoken, waarbij zijn twee honden omkwamen. Den Dekker raakte door de brand dakloos en kwam in een getuigenbeschermingsprogramma terecht.
Het verlies van zijn honden was voor Arie den Dekker extra pijnlijk omdat ze hem een reden gaven om op het rechte pad te blijven, zegt Laatsman. "In het verleden heeft hij dingen gedaan waar hij spijt van had. Hij was verslaafd, maar dat is dertig jaar geleden. Hij is daarna een redelijk normale jongen geworden, wel met gebruiksaanwijzing." Den Dekker was geen messias, zei hij ook over zichzelf. Hij was "een jongen van de straat" en leerde nooit lezen en schrijven.
"Als hij iets in zijn hoofd had, dan moest dat ook op zijn manier gebeuren", zegt Laatsman. Hij noemt hem geen gemakkelijk man. Dat zag hij terug in de gesprekken die Den Dekker voerde met de gemeente.
Laatsman: "Hij heeft per se met vier nieuwe honden een woning gewild. Hij zei, geef me dan een wooncontainer, zodat ik mijn privacy en mijn vier hondjes heb. Maar dat kon men bij de gemeente niet regelen, en ik kreeg ik dan te horen "als iedereen zo zit te schreeuwen, dan moeten we iedereen z'n zin geven."
Volgens Laatsman wilde Den Dekker vooral een statement maken naar andere getuigen. "Laat anderen dit nooit overkomen". Hij sprak zijn cliënt afgelopen vrijdag voor het laatst. Toen had hij al afscheid genomen van vrienden en familie. "Die hebben ook geprobeerd het uit zijn hoofd te praten. Het is heel heftig en verschrikkelijk", zegt de advocaat. "Het is treurig, hij heeft vaak aan de bel getrokken."
Vanochtend kondigde Den Dekker voor het laatst aan wat hij van plan was. De advocaat heeft een voicemail van vroeg in de ochtend. De voicemail is door de NOS afgeluisterd. In het bericht aan Laatsman zegt Den Dekker "naar het gemeentehuis te lopen om daar te blijven liggen". "Ik rook nog even een sigaretje en dan is het gedaan."