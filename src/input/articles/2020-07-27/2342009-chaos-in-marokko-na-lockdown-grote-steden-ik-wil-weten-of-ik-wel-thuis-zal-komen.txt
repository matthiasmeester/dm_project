Chaos afgelopen nacht in Marokko. De regering besloot plotseling om acht grote steden in het land te sluiten. Niemand mag erin of eruit en dat leidde tot enorme opstoppingen op de wegen, want iedereen wilde naar huis of naar familie.
De lockdown geldt voor de noordelijke steden Tanger en Tetouan, kustplaats Casablanca en de nabijgelegen steden Berrechid en Settat, en 'koningssteden' Fez, Meknes en Marrakesh.
Het besluit van de overheid komt nadat er ruim 600 nieuwe coronabesmettingen werden gemeld. Volgens de autoriteiten is dit te wijten aan het gedrag van de burgers die zich niet houden aan de coronamaatregelen. Ook vreest de overheid dat het Offerfeest, dat later deze week begint, het aantal besmettingen doet toenemen omdat mensen familie opzoeken.
Een van de mensen die is getroffen door de lockdown is Farrah Idrissi uit Brussel. Ze is op familiebezoek in Tetouan. Komende woensdag vliegt ze via Tanger naar Amsterdam, maar het is nog maar de vraag of ze de stad mag verlaten. "Veel mensen zijn in paniek, doordat er onduidelijkheid is. Ik heb gelijk contact opgenomen met de autoriteiten in Tetouan, want ik wil weten of ik wel thuis kom, maar niemand kan mij de juiste informatie geven."
Als je de stad wilt verlaten, moet je toestemming vragen aan de lokale autoriteiten. Zij kijken dan of je een geldige reden hebt. "Pas dan krijg ik een stempel die ik dan aan de politie kan laten zien", zegt Idrissi.
Ze is niet gerustgesteld. "In Marokko is niks honderd procent zeker. Alles verandert hier met de minuut. Deze lockdown is een goed voorbeeld. Een paar uur van tevoren wordt 'even' aangekondigd dat de grote steden op slot gaan. Ze hadden ons op z'n minst 24 uur moeten geven, zodat we daarop konden anticiperen. Het is vreselijk hoe de dingen hier gaan".
Op het station van Casablanca proberen mensen nog snel voor de sluiting van de stad weg te komen. Op het station blijken de ticketprijzen opeens onbetaalbaar:
Abdelaziz Bouidaren kon nog op tijd wegkomen uit Tetouan. Na een dagje op het strand, ging hij met wat vrienden in de stad eten voordat hij terug naar zijn huis in Asilah zou rijden. Hij wist niet wat hem overkwam: "Ik kreeg ineens allemaal berichtjes over een lockdown."
Bouidaren geloofde het eerst niet, want hij krijgt wel vaker berichten die niet kloppen. "Maar toen mijn moeder belde en zei dat ik direct moest vertrekken, wist ik dat het serieus was. We zijn halsoverkop vertrokken."
Rond de steden ontstond een verkeerschaos, ook in Casablanca. Duizenden mensen probeerden de stad in te rijden, voordat de politie alles zou afsluiten. De 33-jarige Ghizlaine el Maskaoui had geluk en kon op tijd de stad uit. Ze werkt in Casablanca, maar komt uit Meknes.
Met het Offerfeest voor de deur, wilde ze graag haar familie in Meknes opzoeken. Gisteren besloot ze de trein naar huis te pakken. In de trein hoorde ze dat het na middernacht niet meer mogelijk was om Casablanca in of uit te reizen.
"Gelukkig ben ik op tijd weggegaan. De treinreis verliep vlekkeloos, maar toen ik in Meknes aankwam zag ik totale chaos", zegt ze. "Honderden mensen wilden op het allerlaatste moment een treinkaartje bemachtigen om de stad uit te kunnen. Mensen stonden te schreeuwen."
De Nederlandse Hind woont ruim vier jaar in Marrakesh. Ze was afgelopen dagen met haar gezin in badplaats Agadir, op zo'n drie uur rijden. "We zaten al vier maanden in quarantaine. Nu het iets te warm is in Marrakesh, besloten we uit te waaien aan het strand in Agadir", zegt ze.
Ze zouden eigenlijk vandaag pas uitchecken in Agadir, maar vertrokken in allerijl naar hun huis in Marrakesh. "In eerste instantie geloofde ik het niet helemaal, want deze coronaperiode wordt er veel gespeculeerd over maatregelen. Zo abrupt de wegen sluiten, is natuurlijk belachelijk."
Onderweg stonden ze lang in de file. "De weg naar Marrakesh is meestal leeg, maar nu was het ontzettend druk. We reden voorbij een ongeluk waarbij vier auto's waren betrokken. Mensen lagen nog gewond op de grond. Gezinnen stonden langs de kant van de weg met autopech. Gelukkig kwamen wij veilig aan."