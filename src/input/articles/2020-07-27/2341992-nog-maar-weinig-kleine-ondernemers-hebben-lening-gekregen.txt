Van alle ondernemers die een kleine lening van 10.000 tot 50.000 euro nodig hebben om de coronacrisis door te komen, heeft nog maar een klein deel die gekregen. Dat blijkt uit de laatste cijfers van Qredits en de Nederlandse Vereniging van Banken (NVB).
Volgens schattingen van het ministerie van Economische Zaken en Klimaat van begin juni hebben in totaal zo'n 60.000 ondernemers een lening van die omvang nodig. Op dit moment hebben in totaal nog maar zo'n 1500 ondernemers er een gekregen via regelingen van de overheid.
Zonder steun van de overheid staan banken meestal niet te springen om dat soort kleine kredieten te verstrekken: wat ze eraan kunnen verdienen weegt vaak niet op tegen de kosten. "De relatief kleine financieringsomvang waar deze ondernemingen naar op zoek zijn, in verhouding tot de handelingskosten maakt dat dit type ondernemingen een extra zetje nodig heeft", schreven minister Wiebes en staatssecretaris Keijzer in mei aan de Kamer.
De noodzaak voor een kleine lening ondervond ook ondernemer Max Oost. Met zijn evenementenbedrijf in Overijssel verzorgt hij alles van bedrijfsbarbecues tot trouwerijen. "2020 stond mooi vol, we konden gaan groeien. Maar vanaf 13 maart kregen we drie dagen lang ik weet niet hoeveel telefoontjes en e-mailtjes van klussen die afgelast werden."
Om toch te overleven besloot hij zijn bedrijf om te gooien en een ijscokar te beginnen. Zodat hij nu op straat ijs kan venten, en op de langere termijn ook weer op evenementen kan staan. Daarvoor had hij wel een lening nodig.
Om de kleinere ondernemers zoals Oost bij te kunnen staan, heeft de overheid eind mei in samenwerking met de banken een nieuwe regeling in het leven geroepen: de Klein Krediet Corona (KKC) garantieregeling. Daarbij staat de overheid voor 95 procent garant, de geldverstrekker voor slechts 5 procent.
Er is 750 miljoen euro aan krediet beschikbaar via de regeling, en volgens schattingen van het ministerie zouden zo'n 30.000 ondernemers ervoor in aanmerking komen. Dat is dus grofweg de helft van alle bedrijven die het nodig zouden hebben, omdat bij de rest het risico dat ze niet meer terug kunnen betalen te groot is.
Sinds de regeling eind mei van start is gegaan, is er nog maar 30 miljoen euro uitgeleend. Dat geld is naar zo'n 800 bedrijven gegaan. Hoeveel aanvragen zijn afgewezen, houdt de NVB niet bij. Een woordvoerder schat dat het in elk geval om niet meer dan de helft van alle aanvragen gaat.
Een deel van de groep ondernemers die bij de KKC-regeling buiten de boot vallen, kan nog terecht bij kredietverstrekker Qredits, een samenwerkingsverband van banken, verzekeraars en de overheid zonder winstoogmerk. De stichting wordt geholpen door het Europees Investeringsfonds, dat deels garant staat voor de leningen
Qredits kreeg 25 miljoen euro van het ministerie van Economische Zaken en Klimaat om eveneens kredieten tot 50.000 euro te verstrekken. Voor een lening bij de kredietverstrekker hoeft een ondernemer niet per se een onderpand te hebben, zoals een eigen huis. Ook is er vaak minder eigen inleggeld nodig dan bij een lening via de bank.
Hieronder zie je welke ondernemers tot nu toe geld ontvingen via Qredits, en hoeveel.
In totaal hebben op dit moment 730 ondernemers leningen gekregen via de stichting om de coronaperiode te overbruggen. Zij hebben bij elkaar 10,5 miljoen euro geleend. Met de overige 15 miljoen euro denkt hij nog 2000 ondernemers een overbruggingskrediet te kunnen geven.
Niet alle ondernemers konden geld ophalen bij de stichting. Tegenover elke toewijzing stonden grofweg twee afwijzingen, meestal omdat de ondernemer niet de nodige documenten aanleverde bij de aanvraag.
Wat precies de reden is dat relatief weinig ondernemers nog een lening hebben gekregen via de regelingen, kan het ministerie nog niet zeggen. De NVB denkt dat veel bedrijven op dit moment wellicht nog genoeg hebben aan andere steunmaatregelen, of er liever geen extra schuld bij hebben.
Zowel de NVB als Qredits verwacht in het najaar nog een golf van aanvragen voor leningen. Dan lopen enkele steunmaatregelen af en moeten uitgestelde betalingen soms met terugwerkende kracht alweer terugbetaald worden.
Ondernemer Max Oost klopte voor de lening voor zijn ijskar in eerste instantie bij zijn eigen bank aan. "Die kon helaas niet meewerken. Ze vonden het bedrag dat we wilden lenen te weinig."
Het was de bank zelf die hem vervolgens doorverwees naar Qredits. Daar heeft hij alsnog een, kleiner, overbruggingskrediet gekregen. Zijn ijskar is inmiddels afgebouwd, afgelopen week heeft hij zijn eerste ronde gemaakt. 
Het ministerie van Economische Zaken en Klimaat laat weten dat bedrijven sinds kort ook gebruikmaken van de zogeheten BMKB-C regeling voor kredieten onder de 50.000 euro. Daarbij staat EZK garant zodat ondernemers veel makkelijker geld kunnen lenen van hun bank. Hoeveel van deze kleinere leningen binnen die regeling verstrekt zijn, is niet duidelijk.