Donald Trump en de sportwereld, het blijft een lastige combinatie. De president van de Verenigde Staten zou op 15 augustus de eerste worp voor zijn rekening nemen bij een honkbalwedstrijd in het Yankee-stadion, maar ziet daar toch van af.
Drie dagen nadat hij had aangekondigd te komen, schrijft Trump op Twitter: "Vanwege mijn enorme focus op het China-virus kan ik niet komen. We doen het later in het seizoen!"
Amerikaanse media verbazen zich over deze tweet. Zaterdag weerhield het coronavirus (dat Trump het China-virus noemt) hem er namelijk niet van om op de golfbaan te staan met NFL-quarterback Brett Favre.
Er wordt geschreven dat kritiek op Trumps komst van burgemeester Bill de Blasio de president wellicht weghoudt uit New York. Of de vele protesten bij sportduels tegen racisme. Trump heeft zich openlijk uitgesproken tegen het knielen van sporters tijdens het spelen van het Amerikaanse volkslied.
Donderdag ging het uitgestelde Amerikaanse honkbalseizoen van start. Trump ontving die dag oud-Yankees-werper Mariano Rivera op het Witte Huis en zegde toe op 15 augustus zelf naar New York te komen om de openingsworp tegen Boston Red Sox voor zijn rekening te nemen.
"Mooi dat het honkbal weer terug is. Hopelijk blijft iedereen staan, ik zie niet graag knielende spelers als onze vlag gehesen wordt", zei hij daar wel bij. Bij de eerste wedstrijd van de Yankees knielden Aaron Hicks en Giancarlo Stanton en kondigden aan dat het hele seizoen te blijven doen.
Waar Trump zich bij een sportwedstrijd laat zien, klinkt vaak boegeroep vanwege het beleid van de Amerikaanse president. Daarnaast hebben veel ploegen die een titel vieren de afgelopen jaren een uitnodiging om op het Witte Huis geÃ«erd te worden, afgeslagen.
Uitjouwen zou in New York dit keer niet gebeurd zijn, omdat de wedstrijden in de Major League Baseball nog in lege stadions worden gespeeld.
De Amerikaanse honkbalcompetitie lag vanwege de coronapandemie maandenlang stil. En al kampt de VS nog altijd met veel besmettingen, de liefde voor honkbal overwint alles.