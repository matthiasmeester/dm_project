BMW wil de CO2-uitstoot van zijn auto's in tien jaar tijd met een derde verlagen. En als dat niet lukt, gaan de managers van de Duitse autofabrikant in hun salaris merken, zo maakte het bedrijf vandaag bekend.
"We gaan jaar op jaar onze vooruitgang meten en rapporteren. En dat zal invloed hebben op de vergoedingen voor de bedrijfsleiding en de topmanagers", aldus directeur Oliver Zipse. Naar eigen zeggen wordt milieubescherming een van de bouwstenen van de bedrijfsstrategie. "De strijd tegen klimaatverandering en onze omgang met grondstoffen zijn bepalend voor de toekomst van onze samenleving en dus ook van de BMW-groep", zegt Zipse.
Om de uitstootdoelstellingen te halen en om de strijd aan te binden met concurrenten, zet BMW vol in op elektrisch rijden. Vanaf 2023 moeten er zeker twaalf verschillende modellen volledig elektrisch rijden. Voor 2030 wil BMW zeven miljoen elektrische auto's op de weg hebben.
Op dit moment heeft BMW negen hybride modellen en maar één model, de i3, dat helemaal elektrisch rijdt. Begin volgend jaar komt daar de iX3 bij, een volledig elektrische SUV.