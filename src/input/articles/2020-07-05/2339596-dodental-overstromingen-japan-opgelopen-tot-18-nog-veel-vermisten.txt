Het dodental als gevolg van de overstromingen van de afgelopen dagen in Japan is opgelopen tot achttien. Van nog eens zestien mensen wordt aangenomen dat ze zijn omgekomen. Zeker veertien mensen zijn vermist.
Een groot deel van de slachtoffers woonde in woon-zorgcentra, waar nog veel bewoners en personeel vastzitten. Het gevaar van nieuwe overstromingen en modderstromen is nog niet geweken. Er is sinds vrijdagavond op sommige momenten meer dan 100 mm regen per uur gevallen.
Voor de komende uren wordt opnieuw slecht weer verwacht. Nu de grond zo verzadigd is, is er zelfs bij matige regenval kans op nieuwe modderstromen en aardverschuivingen, waarschuwt de weerdienst.
Reddingsboten en -helikopters zijn nog steeds bezig mensen uit hun huis te halen. Ze zijn ingesloten door het water en de modder en velen zitten op het dak van hun huis te wachten op redding. Bij de reddingsoperatie in de zuidelijke regio Kumamoto zijn zo'n 10.000 militairen ingezet.
In het dorp Kuma werden meerdere ouderen uit een woon-zorgcentrum gered:
Een groot gebied aan de rivier de Kuma is getroffen. Huizen, gebouwen en voertuigen staan onder water en vol modder.
Het water overviel de mensen. Velen vluchtten in paniek naar hogere verdiepingen. "Het water steeg zo snel naar de tweede verdieping, dat ik helemaal stond te trillen", zegt een vrouw die op bezoek was bij familie in de stad Hitoyoshi tegen de landelijke krant Asahi. Ze renden naar boven, zwommen het raam uit en klommen op het dak in afwachting van hulp.
In delen van de prefectuur Kumamoto waar het water is gezakt, zijn de trieste gevolgen zichtbaar. De straten zitten vol modder, auto's en verkoopautomaten liggen her en der verspreid. Mensen zijn hun huis en spullen aan het schoonmaken.
Elektriciteit en telefoonverbindingen zijn op veel plaatsen nog niet hersteld, zeker 6000 huizen zitten nog zonder stroom. Dat vertraagt de reddingswerkzaamheden. Ook zijn waterleidingen beschadigd, waardoor niet iedereen stromend water heeft.
Meer dan 200.000 mensen kregen het advies om zich te laten evacueren toen de zware regenval vrijdagavond begon, maar onduidelijk is hoeveel gehoor daaraan is gegeven. Uit angst om besmet te raken met het coronavirus zijn velen thuisgebleven, ondanks de voorzorgsmaatregelen die de autoriteiten hadden genomen.