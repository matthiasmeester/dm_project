Een van de demonstranten die gisteren op een afgesloten snelweg in Seattle door een auto werden aangereden, is aan haar verwondingen overleden. Het gaat om een vrouw van 24 uit Seattle. Een medebetoger die ook werd aangereden, een 32-jarige vrouw uit Portland, ligt in kritieke toestand op de intensive care.
De vrouwen hoorden bij een groep die in de nacht van vrijdag op zaterdag demonstreerde tegen politiegeweld. Ze liepen een stuk over de snelweg. Daarvoor had de politie laat op de avond de opritten afgesloten.
Rond 01.40 uur reed de auto in de verkeerde richting via een afrit toch de snelweg op. Daar omzeilde de bestuurder geparkeerde auto's en raakte hij vervolgens de demonstranten.
De politie doet nog onderzoek naar het motief van de bestuurder, een man van 27, en wil daar nog niets over zeggen. Hij werd na een korte achtervolging gestopt en aangehouden; morgen wordt hij voorgeleid.
Er zijn geen aanwijzingen dat de man onder invloed van alcohol of drugs was. Na zijn arrestatie vroeg hij agenten naar de toestand van de aangereden betogers, staat in het proces-verbaal.
Een van de slachtoffers streamde de betoging onder de naam 'Black Femme March takes I-5", verwijzend naar de snelweg Interstate 5. Kort voor het einde van die stream wordt 'Car!' geroepen. Vervolgens is een klap te horen.
In Seattle wordt, net als in veel andere steden in de VS, sinds eind mei gedemonstreerd tegen politiegeweld naar aanleiding van de dood van George Floyd. De snelweg was in de weken voor het fatale incident ook elke avond afgesloten geweest zodat demonstranten er terecht konden. Maar betogingen op de weg zijn nu niet meer toegestaan, melden lokale media.