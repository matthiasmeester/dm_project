Op verschillende plaatsen in het land is opnieuw actiegevoerd door boeren die met hun tractoren snelwegen en distributiecentra blokkeren. Het gaat om acties van variërend tientallen tot honderden boeren.
Zo was de kruising van de snelwegen A32 en A7 bij Heerenveen in beide richtingen tot 23.00 uur dicht door blokkades met tractoren. Daarna trokken de boeren naar een distributiecentrum van een supermarkt in Heerenveen, schrijft Omrop Fryslân.
Na een mislukte poging gisteren probeerden ook vanavond weer tientallen trekkers het centrum van de stad Groningen te bereiken. Verder blokkeerden ongeveer dertig boeren met landbouwvoertuigen de toegangsweg voor de ingang van Eindhoven Airport. Dat duurde tot ongeveer middernacht. Volgens de luchthaven was er sprake van minimale impact.
Ook zijn er bij verschillende distributiecentra van supermarkten blokkades opgeworpen. Dat gebeurde op het terrein bij een distributiecentrum van supermarktketen Aldi in Groenlo, in Gelderland en van de Plus in het Twentse Haaksbergen. In Drenthe is een distributiecentrum van supermarktketen Coop in Gieten geblokkeerd. Vanmiddag blokkeerden boeren al enkele uren een distributiecentrum van Albert Heijn in Zaandam.
De boeren voeren actie tegen het voornemen van minister Schouten van Landbouw om het eiwitgehalte in veevoer te verlagen om zo de uitstoot van stikstof te beperken. Volgens de boeren is dat schadelijk voor de dieren. Ook willen ze de stikstofeisen waaraan ze moeten voldoen, terugzien in de prijzen van producten in de supermarkt.