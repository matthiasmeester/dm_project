Goedemorgen! In Amsterdam houden demonstranten een protestmars tegen de coronamaatregelen en in Oostenrijk begint met bijna vier maanden vertraging het Formule 1-seizoen.
Het is eerst bewolkt en druilerig, vanmiddag klaart het vanuit het westen wat op. Het wordt 20 of 21 graden en het waait nog fors. De nieuwe week begint wisselvallig met veel wind, dinsdag is het rustiger en wat vaker droog.
Ga je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
Demonstranten in de Amerikaanse stad Baltimore hebben een standbeeld van Christoffel Columbus omvergetrokken en in het water gegooid. Lokale anti-racisme-activisten dreigden daar al weken mee. Beelden van het neerhalen staan onder meer op Twitter:
De betogers houden de Italiaanse zeevaarder verantwoordelijk voor het leed dat de oorspronkelijke bewoners van de gebieden die hij ontdekt zou hebben, werd aangedaan. In 1492 kwam Columbus in Spaanse dienst aan in het Caribisch gebied, wat de Europese kolonisatie van Noord- en Zuid-Amerika in gang zette. De afgelopen weken zijn meer beelden van Columbus neergehaald, beschadigd en verwijderd.
Kanye West wil meedoen aan de Amerikaanse presidentsverkiezingen. Dat zegt de rapper op Twitter, al is niet duidelijk of hij echt serieus is.
Volgens de Amerikaanse entertainmentsite TMZ heeft West zich nog niet gemeld bij de federale kiescommissie. 
Van West is bekend dat hij een aanhanger is van president Trump. Hij had meerdere ontmoetingen met de president, onder meer in het Witte Huis in 2018. 
Als West besluit om echt mee te doen aan de verkiezingen op 3 november, heeft hij één stem al binnen: Tesla-baas Elon Musk heeft laten weten dat West zijn "volledige steun" heeft.
Fijne dag!