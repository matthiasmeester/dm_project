Grote groepen Engelsen zijn losgegaan op de eerste avond dat de kroegen in het land weer open waren. Op foto's en video's uit de Londense uitgaanswijk Soho is te zien dat ze dicht op elkaar stonden, op straat lagen, drank over zichzelf heen gooiden en elkaar omhelsden.
"Het was een voorspelbaar drukke avond en het bevestigde wat we wisten: alcohol en afstand houden is geen goede combinatie", twitterde de leider van een politievakbond. Volgens John Apter is duidelijk dat dronken mensen lak hebben aan het advies om niet te dicht bij elkaar te komen.
Hij hoopt dat zijn 999 collega's die vannacht hebben gewerkt heelhuids zijn thuisgekomen. Zelf werkte hij in Southampton, waar hij naar eigen zeggen te maken kreeg met "asociaal gedrag, blote mannen, harddrugs, mensen met een blije of een kwade dronk en gevechten".
Volgens minister Hancock van Volksgezondheid was de versoepeling van de maatregelen een succes. "Voor zover ik zie hebben mensen zich voor het grootste deel verantwoordelijk gedragen, hoewel er wat foto's zijn die het tegendeel tonen", zei hij tegen SkyNews.
Op social media werden verschillende video's van volle straten gedeeld:
Het Verenigd Koninkrijk is het Europese land met het hoogste aantal geregistreerde coronabesmettingen: ruim 286.000. Ruim 44.000 mensen zijn er overleden aan de gevolgen van een besmetting met het virus.
De kroegen konden gisteren vanaf 06.00 uur lokale tijd open, nadat ze eind maart de deuren hadden moeten sluiten. Oud-EuroparlementariÃ«r en brexiteer Nigel Farage nam het er om 12.00 uur van in zijn stamkroeg, twitterde hij. Het leverde een relletje op omdat hij recent in de VS is geweest: sommigen verwijten hem dat hij nog in quarantaine had moeten zitten. Zelf zegt hij van niet, omdat hij al twee weken terug is en bovendien negatief is getest op het virus. Politici eisen een onderzoek.