Na een week vol protest en geweld is het volgens de laatste berichten nu relatief rustig in Ethiopië. "Er is heel hard opgetreden en er zijn veel doden gevallen", zegt correspondent Elles van Gelder. "Het zal lastig worden voor premier Abiy om het allemaal bij elkaar te houden."
Volgens de autoriteiten zijn er in totaal minstens 166 mensen om het leven gekomen. De protesten begonnen naar aanleiding van de dood van de populaire protestzanger en activist Hachalu Hundessa. Hij werd maandag doodgeschoten en daarna gingen woedende jongeren de straat op.
De meeste slachtoffers vielen in de regio waar Hundessa vandaan kwam en waar een groot deel van de inwoners Oromo zijn, de grootste etnische groep in Ethiopië. Van Gelder legt uit dat de demonstranten van deze bevolkingsgroep hun onvrede uiten over de koers van Abiy.
"Hij zegt: ik wil een Ethiopië voor alle Ethiopiërs, en er zijn 80 bevolkingsgroepen in het land. Terwijl deze Oroma-jongeren zeggen: wij willen meer erkenning voor onze nationaliteit en onze problemen." Oppositielid Jawar Mohammed beschuldigt de premier ervan dat Abiy autoritair is geworden. Hij noemt het arresteren van journalisten en het keiharde ingrijpen door het leger en de politie.
"Jawar Mohammed zet de jongeren tegen de premier op", zegt Van Gelder. "Hij heeft ook terechte kritiek op Abiy, want die doet het deels goed, maar er vallen nu zo veel doden." Duizenden mensen zijn gearresteerd en volgens inwoners heeft de overheid het internet afgesloten.
De spanningen zetten de etnische verhoudingen in het land op scherp. Mogelijk zijn de rebellenbeweging Oromo Liberation Front en de oppositiepartij Tigray People's Liberation Front erbij betrokken.
De protestzanger, die met zijn songs heeft bijgedragen aan de verkiezing van premier Abiy, is donderdag onder strenge politiebewaking begraven in de stad waar hij vandaan kwam, Ambo, ongeveer 100 kilometer ten westen van Addis Abeba.
Volgens de premier is zijn gewelddadige dood het gevolg van gecoördineerde acties om het land de destabiliseren. Op een bijeenkomst vrijdag noemde hij geen namen, maar beloofde dat de verantwoordelijken rekenschap moeten afleggen voor hun daden.
Abiy zei ook dat oppositiebewegingen die in 2018 hebben geprofiteerd van een amnestieregeling de wapens opnemen in plaats van met ideeën en politieke voorstellen te komen. Drie vooraanstaande oppositieleiders zijn opgepakt bij de onrust afgelopen week, maar het is niet duidelijk waarvan zij worden verdacht.