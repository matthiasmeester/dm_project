Bij het distributiecentrum van Albert Heijn in Zaandam hebben circa dertig boeren met hun trekkers een paar uur lang de toegangspoort geblokkeerd.
De actie verliep volgens een woordvoerder van Boeren in Actie Noord-Holland in gemoedelijke sfeer en goed overleg. De politie was aanwezig, maar hoefde niet in te grijpen.
Vanuit het distributiecentrum in Zaandam worden producten naar zo'n 300 winkels in de regio vervoerd. Er rijden per uur enkele tientallen vrachtwagens in en uit. Mogelijk loopt de levering aan winkels door de boerenactie vertraging op. "Dat vinden we voor ons en en voor de klanten niet prettig", zegt een woordvoerder. 
De boeren wilden met hun actie aandacht vragen voor eerlijke prijzen voor Nederlandse producten en voor dierenwelzijn.
En ze zijn dit keer niet alleen met grote tractoren gekomen:
"De consument wordt via allerlei keurmerken voorgespiegeld dat de dieren goed behandeld worden, maar ondertussen wordt van ons gevraagd de dieren uit te hongeren", zegt de woordvoerder. Ze doelt daarbij op het voornemen van minister Schouten om het eiwitgehalte in veevoer te verlagen, bedoeld om de stikstofuitstoot terug te dringen. Eiwit is een essentiële bouwsteen, zeggen de boeren.
De boeren willen de stikstofeisen waaraan ze moeten voldoen, terugzien in de prijzen. "Daar moet wel voor worden betaald. En Albert Heijn is koploper in het uitknijpen van boeren", zegt de woordvoerder. De super vraagt volgens de boeren geen eerlijke prijs voor hun producten. De boeren voelen zich onder druk gezet en zeggen dat de marges steeds kleiner worden.
Albert Heijn herkent zich niet in het beeld dat de boeren schetsen. In een persbericht stelt de supermarkt vaak te werken met langlopende contracten, van generatie op generatie, in een gesloten keten met boeren en telers. 
De invloed van Albert Heijn op het gemiddelde inkomen van de Nederlandse boer en teler is volgens de supermarktketen gering. "Ongeveer 80 procent van de Nederlandse agrarische productie wordt naar het buitenland geëxporteerd."