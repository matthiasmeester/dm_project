In Duitsland groeit het verzet tegen de door de overheid opgelegde coronamaatregelen. Vandaag worden in Stuttgart bij de zevende 'Wake voor de grondwet' opnieuw duizenden mensen verwacht. Ook in Berlijn en andere steden wordt gedemonstreerd.
Op steeds meer plekken worden demonstraties of acties aangemeld, ook het aantal deelnemers neemt toe. De actievoerders komen uit verschillende hoeken: antivaxers (tegenstanders van vaccinaties), linkse intellectuelen, bezorgde ondernemers, bekenden uit het extreemrechtse milieu, complotdenkers.
Een ding hebben ze gemeen: ze wantrouwen de koers van de regering, ook nog nu er flinke versoepelingen zijn aangekondigd. Woensdag kondigde bondskanselier Merkel namelijk aan dat het land grotendeels van het slot zal gaan. De deelstaten hebben de regie bij de versoepelingen. Maar Merkel benadrukte wel dat bij een bepaald aantal besmettingen (50 per 100.000 inwoners) de maatregelen weer ingesteld moeten worden.
In Berlijn zijn er zes weken op een rij wekelijkse demonstraties geweest op de Rosa Luxemburgplatz. "Het hele parlement, alle partijen, alle fracties hebben zich achter de koers van de regering geschaard", zegt initiatiefnemer Anselm Lenz. "Daarnaast lees je in de media bijna alleen maar dat het virus extreem gevaarlijk is en dat alle maatregelen die worden genomen terecht zijn."
Volgens Lenz is het parlement praktisch "gleichgeschaltet", gelijkgeschakeld, een term die verwijst naar het uitsluiten van dissidente stemmen door de nazi's in de jaren dertig.
"Wij vinden dat in Duitsland nooit meer het hele volk zich achter de regering moet scharen. Wij zijn de oppositie." Ook het harde optreden van de politie is volgens Lenz onwettig.
Hij werd zelf opgepakt tijdens het uitdelen van verzetskranten:
Maar voeren demonstranten dan alleen actie, zodat er oppositie is? Nee, zegt Lenz. Hij gelooft dat de Duitse regering de verkeerde strategie heeft gekozen.
"Ik zeg niet dat dit virus niet gevaarlijk is. Dat is het wel. Maar de maatregelen zijn niet in verhouding." Wat nog erger is, volgens Lenz, is dat de bevolking niet heeft mogen meebeslissen.
"Aan ons is niks gevraagd. Niet aan de ouderen of ze opgesloten willen worden, aan ouders of ze hun kinderen thuis willen houden, of aan mij of ik zo'n vernederend mondkapje op wil, ook al is de wetenschap het er nog niet eens over eens of dat helpt."
In Duitsland mogen huishoudens weer met elkaar afspreken. Ouderen in verpleeghuizen mogen beperkt bezoek ontvangen. Ook sporttraining in de buitenlucht is weer toegestaan en musea zijn weer open.
Grote evenementen - festivals, beurzen, sportwedstrijden met publiek - blijven zeker tot eind augustus verboden. De Bundesliga mag wel weer van start, vanaf 15 mei. De wedstrijden worden zonder publiek gespeeld.
Zodra binnen een regio het aantal nieuwe besmettingen per week de grens van 50 per 100.000 inwoners overschrijdt, moet er per direct weer een - gedeeltelijke - lockdown worden ingevoerd.
Op de demonstraties in Berlijn en Stuttgart komen ook bekende rechtsextremisten en complotdenkers af. Voormalig journalist en radiopresentator Ken Jebsen valt in die laatste categorie. Ook Lenz interviewde hem voor zijn krant. Volgens Jebsen misbruiken Bill en Melinda Gates de coronacrisis om de wereld te 'kapen' en verplicht te laten inenten. Een theorie waarvoor geen enkel bewijs bestaat.
Ziet hij er geen gevaar in zulke theorieën te verspreiden en met deze mensen ten strijde te trekken? SPD-partijsecretaris Lars Klingbeil waarschuwde in de Frankfurter Allgemeine Zeitung voor complotdenkers. "Die willen helemaal niet discussiëren over of het verstandig is de kinderopvang te sluiten of niet, mondkapjes te dragen ja of nee. Ze zijn er op uit om ons systeem te destabiliseren", zegt hij tegen de krant.
Lenz ziet het gevaar niet zo. Discussie betekent niet dat hij het ermee eens is. "Als ik in deze tijden moet kiezen of ik een gesprek aan ga met Ken Jebsen, hoe freaky het ook is, of sluit ik me aan bij de totalitaire koers van de andere media, dan weet ik wel waarvoor ik kies."
Jebsen is ook voor vandaag uitgenodigd bij de demonstratie in Stuttgart. Initiatiefnemer van de demo's in die stad is IT-ondernemer Michael Ballweg. Hij heeft de beweging Querdenken opgericht, omdat hij vindt dat de grondrechten te makkelijk en op te grote schaal zijn ingeperkt. Hij vocht het demonstratieverbod tot aan het Constitutioneel Hof aan, en kreeg gelijk. Op de laatste Querdenk-demo kwamen zeker 4000 demonstranten af. Voor vandaag heeft hij er 10.000 aangemeld.
Ballweg reageert niet op onze interviewaanvragen. Op zijn website valt te lezen dat hij alleen met de pers praat als ze een uitgebreid formulier ondertekenen, waarin staat dat ze geen censuur toepassen.
Het wantrouwen in de pers uitte zich bij eerdere demonstraties ook op een gewelddadige manier. In Berlijn zijn twee teams van de publieke omroep aangevallen. Zes mensen belandden daarbij in het ziekenhuis. Het is nog onbekend uit welke hoek de daders komen.