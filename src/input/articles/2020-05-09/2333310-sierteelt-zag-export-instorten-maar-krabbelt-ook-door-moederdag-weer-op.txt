Het gaat na de eerste, zware klap van de coronacrisis beter dan verwacht met de sierteelt in Nederland. Maar uit de problemen is de branche allerminst. En dat heeft ook te maken met de impact op de bloemenhandel in maart, toen de veiligheidsmaatregelen wereldwijd van kracht werden.
Michel van Schie, woordvoerder van branchevereniging Royal FloraHolland herinnert het zich nog goed. "Het ging 13 maart in een klap heel erg fout, toen bleef 25 procent onverkocht. De maandag erop zelfs 50 procent."
Met name de export stortte in. Er werden rond een kwart minder bloemen geëxporteerd. Vooral de vraag uit Italië, maar ook de VS en Zwitserland viel enorm terug. Dat blijkt uit cijfers die het CBS vandaag publiceert.
Nederlandse siertelers moeten het juist van de export hebben. "De verhouding voor de verkoop is 15 procent binnenland, 85 export", zegt Van Schie. De exportwaarde bedroeg vorig jaar 9,5 miljard euro: sierteelt is daarmee het meest uitgevoerde landbouwproduct van Nederland.
Inmiddels lijkt de schade enigszins mee te vallen." "De handel is behoorlijk aangetrokken", ziet Marco van Zijverden, directeur van de Dutch Flower Group. Dat is een samenwerking van 33 bedrijven die samen de sierteeltketen bedienen. "Waar we in maart op indexen zaten van min 40 tot 80 procent, is het nu tussen de min 10 en min 20 procent."
"De luchtvracht is wel een probleem", zegt Van Zijverden. "Die is erg duur. Zowel voor de aanvoer van Afrika naar hier, als de export van hier naar bijvoorbeeld de VS."
Michel van Schie van Royal FloraHolland legt uit hoe dat komt. "Normaal gaan veel bloemen mee in het vrachtruim van passagiersvliegtuigen. Maar veel van die vluchten zijn gecanceld. Transport is daardoor relatief duur: soms wel drie of vier keer de normale prijs."
Toch is directeur Van Zijverden over de hele linie optimistisch. "De consument blijft kopen. Ook in Duitsland, Engeland en heel Scandinavië. De pijn is minder dan vooraf gevreesd."
Dat merkt ook rozenkweker Arie van den Berg uit Delfgauw. "Bloemetjes werden bezorgd bij ziekenhuizen en opa en oma. De afzet hier is nog relatief hoog geweest."
En helpt het dat het morgen Moederdag is? "Moederdag is altijd de belangrijkste week van het jaar", zegt Van Schie., "We zitten niet op het niveau van vorig jaar, maar het is wel aangetrokken."
"In landen waarvan de grenzen open zijn is de consumptie van bloemen hoger. Ook omdat mensen de tijd hebben om bij hun moeder langs te gaan", constateert rozenkweker Van den Berg. "Overigens zien we hier in Nederland dat de online verkoop is geëxplodeerd. De online winkels hebben nog een uitdaging om alle boeketjes klaar te maken en te bezorgen.
Maar het einde van de zware tijden is nog niet in zicht. "Het viel minder tegen dan we acht weken geleden hadden ingeschat, maar ik ben pessimistisch", zegt de rozenkweker. "Mensen onderschatten hoe belangrijk een goede economie is voor een rozenteler. Wij zijn een luxe artikel, dus we vallen als eerste van het boodschappenlijstje."
Van den Berg heeft nog niet gehoord van collega's die failliet zijn gegaan. "Misschien ook omdat de banken goed meewerken met leningen en aflossingen. Maar er gaan collega's en afnemers sneuvelen als dit langer aanhoudt."