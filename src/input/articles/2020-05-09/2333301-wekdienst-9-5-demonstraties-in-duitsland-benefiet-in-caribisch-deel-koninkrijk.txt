Goedemorgen! In Duitsland zijn er demonstraties tegen de coronamaatregelen in het land, en Jandino Asporaat organiseert een benefiet.
Het wordt een overwegend zonnige dag. Met 20 tot lokaal 26 graden wordt het nog een stuk warmer dan in de afgelopen dagen. De noordoostenwind is zwak tot matig. 
Ga je vandaag de weg op? Hier vind je het overzicht van de werkzaamheden. Check hier de aangepaste dienstregeling voor het spoor.
Verpleeghuizen hebben sinds begin maart al geprobeerd hun personeel te laten testen op het coronavirus, maar werden geweigerd door laboratoria, terwijl die soms voldoende testcapaciteit hadden. Zelfs toen half maart bezoek aan verpleeghuizen werd verboden vanwege besmettingsgevaar, werd het personeel niet getest.
De tests werden geweigerd omdat onduidelijk was waar in Nederland er beschikbare capaciteit was. Het grootste laboratorium van Nederland, Star-shl, had naar eigen zeggen wel capaciteit, maar weigerde aanvankelijk verpleeghuizen, omdat het RIVM dit voorschreef. "Marktwerking leidde de afgelopen tien jaar tot een wildgroei aan laboratoria", schrijft Trouw, dat samen met Argos en De Groene Amsterdammer het journalistieke onderzoeksplatform Investico inschakelde om het nieuws over de tests te achterhalen. "Waar voorheen één of twee labs per regio waren, zijn er nu landelijk ruim honderd. Volgens GGD'ers en arts-microbiologen is het overzicht zoek."
In Nederland is een vulkaan ontdekt. Het gaat om een 150 miljoen jaar oude uitgedoofde vulkaan. Hij ligt 100 kilometer ten noordwesten van Texel, en is bij toeval door de Geologische Dienst Nederland gevonden. De nieuwe vulkaan is Mulciber genoemd, naar de Romeinse God van vuur en vulkanen.
De diep begraven Mulciber werd herkend aan afwijkingen in de structuur van de ondergrond en het aardmagnetisch veld op die plek. De vulkaan is de tweede van Nederland. Vijftig jaar geleden werd de eerste gevonden, in de Waddenzee.
Fijne dag!