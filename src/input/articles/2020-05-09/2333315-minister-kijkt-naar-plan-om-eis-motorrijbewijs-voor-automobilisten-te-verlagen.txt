Minister Van Nieuwenhuizen (Infrastructuur en Waterstaat) kijkt "serieus" naar een voorstel om het theorie-examen voor een motorrijbewijs te schrappen voor ervaren automobilisten. Zo moet het laagdrempeliger worden voor mensen om een motor aan te schaffen.
Het gaat in het plan enkel om het A1-motorrijbewijs, waarmee lichte motoren met een cilinderinhoud van maximaal 125 cc bestuurd mogen worden.
De RAI Vereniging diende als branchevereniging van auto en motor-importeurs het voorstel in. Vanwege de coronacrisis neemt de behoefte om individueel te reizen toe, zegt RAI Vereniging-voorzitter Steven van Eijck.
"En op het moment dat iedereen massaal in de auto stapt, groeit de druk op ons wegennet", stelt Van Eijck. "De motor sluit goed aan bij de wens voor meer individueel vervoer in de anderhalvemetersamenleving, zonder dat het risico op files te veel toeneemt."
De vereniging geeft verder aan dat in dertien andere Europese landen, waaronder in buurlanden Duitsland en BelgiÃ«, de eisen voor het motorrijbewijs eerder al zijn verlaagd voor automobilisten.
De besluiten waren in die landen wel voor de coronacrisis genomen en een woordvoerder van de RAI Vereniging erkent dat importeurs gebaat zijn bij de verkoop van meer motoren. "Maar het maatschappelijk belang staat bij ons voorop", zegt hij. "Met een motor kun je snel en zuinig van A naar B en het biedt mensen meer keuzevrijheid."
Minister Van Nieuwenhuizen onderstreept in haar reactie op het voorstel dat motorrijden in de praktijk om andere vaardigheden dan autorijden vraagt.
Of het niet ten koste gaat van de verkeersveiligheid als automobilisten met een motor de weg op mogen, zonder theoretisch te zijn bijgespijkerd?
"Het praktijkexamen mag niet komen te vervallen. Laat dat duidelijk zijn", benadrukt de woordvoerder van de RAI Vereniging. "Maar wij denken dat het schrappen van het theorie-examen niet ten koste gaat van de verkeersveiligheid. Ervaren automobilisten hebben die kennis al. Er valt hoogstens een administratieve last weg."