De NS heeft mensen opgeroepen om niet met de trein naar Zandvoort te gaan. Het was vanochtend erg druk in de treinen naar de badplaats. EÃ©n trein kon pas vertrekken nadat de NS dagjesmensen had gevraagd om uit te stappen.
Om de drukte te reguleren zijn op het perron op Amsterdam CS toegangshekken geplaatst. Alleen het aantal mensen dat in de trein mag, mag door de hekken het perron op. De rest wordt tegengehouden.
In Zandvoort zelf is het ook drukker dan afgelopen weken. Een deel van de parkeerplaatsen op de boulevard is vandaag weer opengesteld. Verkeersregelaars monitoren de drukte en bepalen op basis daarvan of de toegangswegen weer moeten worden afgesloten. Op de webcam is te zien dat de anderhalvemeterregel op het strand goed lijkt te worden nageleefd.
Ook in enkele steden is het vandaag behoorlijk druk. Dat was ook de verwachting vanwege Moederdag morgen. In Tilburg begon het rond het middaguur druk te worden in de binnenstad, observeerde verslaggever Martijn van der Zande.
Sinds vorig weekend hangt er een webcam op het drukste punt in de stad waarop mensen kunnen zien hoe druk het is. Het beeld wordt iedere 30 seconden ververst. Mocht het te druk worden dan kan de gemeente besluiten om maatregelen te nemen.
In Den Bosch proberen vrijwilligers het winkelend publiek veilige looproutes te laten volgen:
Vorig weekend werd getest met eenrichtingsverkeer in de verschillende smalle straten. Volgens de gemeente pakte dat positief uit en is het daarom dit weekend opnieuw ingezet en uitgebreid naar de Markt en de hoofdwinkelstraten.
In Leiden is de Haarlemmerstraat afgesloten in verband met drukte. De winkelstraat gaat pas weer open als de situatie beheersbaar is. Ook de gemeente Utrecht meldt drukte in de binnenstad:
In Leeuwarden meldde de handhavingsdienst rond 15.00 uur dat het te druk was in het centrum. De gemeente roept op Twitter iedereen op om weg te blijven uit het centrum als het niet dringend nodig is daar naartoe te gaan.
Aan de Duitse grens bij Vlodrop was het te merken dat de marechaussee dit weekend geen grenscontroles meer uitvoert. De parkeerplaatsen bij winkels en tuincentra stonden behoorlijk vol en de meeste klanten in deze zaken waren Duitsers.
In Rotterdam was er voor het eerst sinds begin maart weer markt op de Binnenrotte. Het is met ruim 250 kramen bijna de grootste markt van Nederland. Op de markt golden strikte regels om anderhalve meter afstand te bewaren, zowel voor bezoekers als voor marktkooplieden. Zo was er eenrichtingsverkeer ingesteld en waren er handhavers aanwezig. Maar uit enkele reacties op Twitter was op te maken dat dit niet goed werkte.