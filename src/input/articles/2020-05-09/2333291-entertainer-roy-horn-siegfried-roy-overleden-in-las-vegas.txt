In een ziekenhuis in Las Vegas is de Duitse dompteur en illusionist Roy Horn overleden aan de gevolgen van het coronavirus. Hij was 75 jaar.
Horn werd wereldberoemd met de extravagante leeuwen- en tijgershows die hij jarenlang met partner Siegfried Fischbacher maakte. Aan het succes van Siegfried & Roy kwam abrupt een einde toen Horn in 2003 tijdens een optreden werd aangevallen door een van zijn dieren. Hij raakte zwaargewond en worstelde sindsdien met zijn gezondheid. Vorige week werd een coronabesmetting bij hem vastgesteld.
"De wereld is een van de grote goochelaars kwijtgeraakt en ik mijn beste vriend", reageert Siegfried Fischbacher op het overlijden van Horn. "Vanaf het moment dat we elkaar troffen, wist ik dat Roy en ik de wereld zouden veranderen. Er is geen Siegfried zonder Roy en geen Roy zonder Siegfried."
In 1999 kregen Siegfried & Roy een ster op de Hollywood Walk of Fame:
Als kind was Horn al gefascineerd door exotische dieren en had een jachtluipaard als huisdier. Deze Chico nam hij ook mee toen hij ging werken op een cruiseschip, eind jaren 50. Het was daar dat hij Fischbacher ontmoette, die naast zijn werk op het schip ook kleine goocheltrucs deed om de gasten te vermaken. Roy ging hem daarbij helpen en zo ontstond 's wereld bekendste illusionistenduo.
Na optredens overal ter wereld kwamen Horn en Fischbacher in 1967 met hun goochelshow in Las Vegas terecht. De Siegfried & Roy Show waarmee ze uiteindelijk in het hotelcasino The Mirage stonden, was bij aanvang in 1990 met een productiebudget van 30 miljoen dollar verreweg de grootste en duurste show in de gokstad.
Illusionist Hans Klok reageert geschrokken op het overlijden van de beroemde dompteur en illusionist:
Klok had pas eerder deze week gehoord dat Roy met corona in het ziekenhuis lag, maar had erop gerekend dat hij er weer bovenop zou komen. "Hij had immers ook een aanval van een tijger overleefd", zei Klok in het NOS Radio 1 Journaal.
Voor de Nederlandse illusionist golden Siegfried & Roy als "hele grote voorbeelden". Hij kende Siegfried en Roy al tientallen jaren heel goed en voelde zich ook altijd erg gesteund door het Duitse duo. "Ze hebben ongelooflijk veel betekend voor de magic-wereld", aldus Klok.
Na de onaangekondigde show met de cheetah op het cruiseschip werden Siegfried & Roy ontslagen. "De kapitein van het schip was er niet zo erg blij mee", aldus Klok. Ze werden daarna gevraagd voor het Rode Kruis gala in Monte Carlo.
Prins Rainier en prinses Gracia (de voormalige filmster Grace Kelly) zaten vooraan. Grace Kelly droeg een bontjas "en dat ruikt een dier natuurlijk. Dus Siegfried & Roy laten die cheetah verschijnen en die maakt een sprong en vliegt bovenop Grace Kelly. Dat was wereldnieuws."
In de jaren 60 vertrokken Siegfried & Roy naar Las Vegas "en kregen hier te horen 'magic is not gonna work in this city' en de rest is history", zegt Klok. Twintig jaar lang waren ze de best betaalde artiesten in Las Vegas. "Zij, Elvis Presley en Frank Sinatra zijn de mensen die Las Vegas in de afgelopen decennia hebben opgebouwd tot wat het nu is."