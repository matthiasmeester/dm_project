In de omgeving van Parijs is de Rwandese zakenman Félicien Kabuga opgepakt. Hij speelde mogelijk een hoofdrol in de massamoord op de Tutsi's en gematigde Hutu's in Rwanda in 1994, en was sindsdien spoorloos. Kabuga zou de genocide hebben gefinancierd, wat door hemzelf altijd werd tegengesproken.
Volgens de Franse autoriteiten woonde de 84-jarige Kabuga onder een valse identiteit in Asnières-Sur-Seine, in de buurt van Parijs. Hij werd vanochtend vroeg van zijn bed gelicht. Kabuga is de meest gezochte man van Rwanda, en de Verenigde Staten hadden een beloning van 5 miljoen dollar uitgeloofd voor de tip die zou leiden tot zijn aanhouding.
"Hij was de spin in het web bij de organisatie van de genocide", zegt correspondent Koert Lindijer. "Hij regelde financiën voor een invloedrijke militie en liet miljoenen kapmessen importeren, die gebruikt zijn bij de slachtpartij. Ook liet hij een radiozender opzetten, die haatpropaganda uitzond en de bevolking aanzette om medeburgers te vermoorden. Zonder Kabuga was de genocide heel anders verlopen dan nu."
Velen dachten dat Kabuga in Kenia zat. "Hij had hier goede connecties in de politiek en de zakenwereld, hij zou zelfs een diplomatiek paspoort hebben", zegt correspondent Lindijer. "Journalisten zijn jarenlang naar hem op zoek geweest. Een journalist werd vermoord. Hij had vele hoge vriendjes in Afrika en daarbuiten, en was onaantastbaar. Tot nu."
Kabuga wordt vermoedelijk op korte termijn berecht door het Internationaal Restmechanisme voor Straftribunalen, de opvolger van het Rwanda-tribunaal die is gevestigd in de Tanzaniaanse stad Arusha. "Deze arrestatie laat zien dat plegers van een genocide voor de rechter kunnen worden gedaagd, zelfs 26 jaar na hun misdaden", zegt hoofdaanklager Serge Brammertz.
Bij de Rwandese genocide kwamen in 1994 in honderd dagen tijd naar schatting 800.000 Tutsi's en gematigde Hutu's om het leven. Kabuga is een Hutu.
We maakten eerder deze terugblik op de genocide in Rwanda: 