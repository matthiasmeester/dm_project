Na een vergadering van twaalf uur is het nieuwe College van Gedeputeerde Staten geïnstalleerd in Noord-Brabant. Het college telt twee gedeputeerden voor de VVD, twee voor het CDA, twee voor FvD en één voor Lokaal Brabant.
De benoeming van twee gedeputeerden voor Forum voor Democratie was omstreden, omdat een deel van de achterban van het CDA er weinig voor voelde met de partij samen te werken. Uiteindelijk stemden de leden van het CDA "onder strenge voorwaarden" in met de samenwerking.
Tijdens de Statenvergadering vroegen meerdere fracties de beoogde collegeleden om afstand te nemen van uitspraken van leider Thierry Baudet van Forum voor Democratie. Maar de gedeputeerden gingen daar niet op in, omdat zij landelijke discussies niet naar de provincie wilden halen. Daarop stemden de fracties van D66, SP, GroenLinks en PvdA tegen de voorgestelde gedeputeerden.
De coalitie van VVD, CDA, FvD en Lokaal Brabant deed wel een concessie. De gewraakte portefeuille 'Vrije Tijd', waaronder ook cultuur valt, werd omgedoopt tot 'Vrije Tijd, Cultuur en Sport'. Daarmee kwam de coalitie tegemoet aan de wens van veel fracties in Provinciale Staten.
In het bestuursakkoord staat dat de provincie de subsidies voor cultuur na 2022 afbouwt.