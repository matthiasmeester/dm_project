Een grote, uitslaande brand in Vlagtwedde in Groningen heeft een restaurant volledig verwoest. Het vuur ontstond tegen het einde van de avond in de keuken van Turks restaurant De Sultan.
Na ongeveer een halfuur was de brand zo groot, dat de brandweer het pand als verloren beschouwde. "We zetten met man en macht in op de omliggende panden", meldde de brandweer. De woning aan de ene kant van het restaurant en het zalencentrum aan de andere kant werden op het nippertje gered. Niemand raakte gewond. Iemand die in een appartement boven het restaurant woonde, kon op tijd wegkomen. 
Een hoogwerker werd ingezet om het vuur te blussen. Aan het begin van de nacht was de brand onder controle, enkele uren later was het vuur helemaal uit.
Om instorting te voorkomen werden de muren van het restaurant die nog overeind stonden, met een kraan neergehaald.