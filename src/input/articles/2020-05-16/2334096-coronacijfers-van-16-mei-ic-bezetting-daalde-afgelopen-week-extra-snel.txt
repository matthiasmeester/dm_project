Het RIVM meldt vandaag 27 coronadoden. Dat zijn er duidelijk minder dan de 53 van gisteren. Het instituut heeft nu in totaal 5670 overledenen geregistreerd van wie bekend is dat dit komt door covid-19.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Gisteren werden 35 nieuwe ziekenhuisopnames gemeld; vandaag zijn dat er 45. In totaal zijn er nu 11.537 mensen in Nederland die vanwege het coronavirus in het ziekenhuis liggen of hebben gelegen.
Van zowel de sterftecijfers van het RIVM als de ziekenhuisopnames is bekend dat er een achterstand is in de registratie. Sommige gevallen die vandaag zijn gemeld dateren van bijna twee weken terug. Als er op sommige dagen meer vertraging is dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Het instituut telt alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Gisteren kwam er voor het eerst een totaalcijfer van de vermoedelijke oversterfte door corona: bijna 9000 mensen tot en met vorige week. Dat zijn er 3600 meer dan de overledenen die in de eerste negen weken van de crisis bij het RIVM waren gemeld.
Op de intensive care daalde het aantal patiënten met het coronavirus opnieuw, naar 346. Dat zijn er 32 minder dan vrijdag. Op Duitse IC's zijn nog maar drie Nederlandse patiënten te vinden, hetzelfde aantal als gisteren. Tegelijkertijd is er op Nederlandse IC's weer plek voor patiënten met andere aandoeningen: dat zijn er vandaag 527, iets minder dan gisteren.
Voorzitter Ernst Kuipers van het Landelijk Netwerk Acute Zorg vindt het gunstige cijfers: "De afgelopen week is het aantal covid-bedden met 36 procent afgenomen, beduidend sneller dan in de drie weken daarvoor. Die snellere afname is gunstig voor het hervatten van andere zorg."
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.