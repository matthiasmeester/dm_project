Een deel van het centrum van Steenwijk is vanmiddag afgesloten geweest, omdat de politie een melding kreeg over iemand met een vuurwapen. Leden van een arrestatieteam deden een inval in een pand, maar troffen daar niemand aan. Vanavond werd de gezochte man alsnog aangehouden, in Zwolle.
Onder meer de Oosterstraat was vanmiddag enige tijd afgezet, een winkelstraat waar vannacht een schietincident was. De politie onderzoekt of de arrestant te maken had met dat incident.
Bij de schietpartij vannacht raakte een man van 27 uit Zwolle gewond. Agenten en ambulancemedewerkers troffen hem aan met verwondingen aan zijn benen.
Nadat de man in het ziekenhuis was behandeld, werd hij aangehouden. Vanochtend kondigde de politie aan dat bewoners van de Oosterstraat vandaag zouden worden ondervraagd over het schietincident.