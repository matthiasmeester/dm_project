Jeangu Macrooy zou vanavond optreden voor 180 miljoen kijkers uit 46 verschillende landen. Maar in plaats van in een vol Ahoy, kijkt hij thuis op de bank naar de alternatieve tv-show Eurovision: Europe Shine a Light. Ook voor regisseur Marnix Kaart verloopt vandaag anders dan gepland: hij zou de liveshow schakelen, met 26 camera's. "Een snoepwinkel voor iedere regisseur."
Maar het coronavirus maakt dat Rotterdam niet volloopt met fans met vlaggetjes. "We stonden al met onze koffers in de startblokken om naar Rotterdam te gaan. Alles was klaar voor een grootse show, maar die teleurstelling ligt achter ons", zegt Kaart.
De regisseur zit vanavond wel achter de knoppen. Niet in Ahoy, maar "gewoon" vanuit Hilversum. Of er ook 180 miljoen mensen naar de alternatieve show kijken, zal moeten blijken. "We zenden uit in 46 landen. Dus ja, ik voel wel een soort spanning. Ook deze show blijft technisch gezien een grote klus, al schakelen we maar met 5 landen in plaats van 41."
De liveshow Eurovision: Europe Shine a Light is vanavond te zien om 21.00 uur op NPO 1 en via NPO Start.
De show kent geen zenuwslopende puntentelling met douze points: wel komen alle liedjes voorbij die zijn ingezonden, maar door corona niet live worden opgevoerd.
Jeangu Macrooy had het zich allemaal anders voorgesteld: "Maar ik werd vandaag wel wakker met een blij gevoel. We gaan alle 41 inzendingen voorbij zien komen, ook mijn nummer Grow." 
Hij nam het lied nu op in zijn woonkamer, in plaats van voor uitzinnige fans in Ahoy. Nogal een contrast, erkent de zanger in het NOS Radio 1 Journaal. "Ik ben zelf ook heel benieuwd hoe het er vanavond allemaal uit komt te zien, dus ik ga gewoon op de bank zitten kijken. Ik hoop dat iedereen een songfestivalgevoel krijgt en dat er toch een gevoel van verbinding ontstaat."
Dat is ook precies wat de presentatoren van de show willen bereiken, vertelden ze ons gisteren:
Het overbrengen van het songfestivalgevoel is ook de taak van regisseur Marnix Kaart. "Normaal draait het om de muziek, maar nu gaan alle afgevaardigden ook iets zeggen na een fragment van hun lied." Dit maakt het "persoonlijker en concreter", als een soort eerbetoon aan het instituut Eurovisie Songfestival.
De regisseur, zelf een groot liefhebber van het liedjesfestival en getrouwd met een van de zangeressen van Frizzle Sizzle die in 1986 deelnamen, verheugt zich op de coryfeeÃ«n die vanavond optreden. Ilse de Lange zal de songfestivalklassieker Ein Bisschen Frieden zingen, Johnny Logan brengt het nummer What's Another Year waarmee hij in 1980 won en het Rotterdams Philharmonisch Orkest speelt Love Shine A Light van Katrina and The Waves uit 1997. Jeangu Macrooy heeft dit nummer samen met alle andere deelnemers ingezongen.
Presentatoren Jan Smit, Edsilia Rombley en Chantal Janzen vormen het visitekaartje van vanavond: "Het wordt een show in hoog tempo, vol schakelingen", zegt Marnix Kaart en dat is topsport voor een regisseur. Maar hij zegt er klaar voor te zijn: voor vanavond en volgend jaar. "Er is genoeg inspiratie voor volgend jaar. Dan maken we er een nog groter feest van. Met winnaar."
Luister hier de huiskamerversie van het lied Grow van Jeangu Macrooy: