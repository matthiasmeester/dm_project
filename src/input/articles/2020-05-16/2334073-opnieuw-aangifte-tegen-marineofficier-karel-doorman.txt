De marechaussee heeft een vierde aangifte binnengekregen tegen een van de officieren van de Zr. Ms. Karel Doorman, bevestigt een woordvoerder na berichtgeving in De Telegraaf. Eerder deze week deden drie andere bemanningsleden van het marineschip ook al aangifte tegen de man, vanwege aanranding en handtastelijkheden.
De marechaussee spreekt van een "mogelijk zedenincident aan boord". De militaire politie onderzoekt de zaak. Over wat er precies is gebeurd, wil de marechaussee nog niets kwijt.
De Karel Doorman ligt op dit moment in het Caribisch gebied. Daar ondersteunt het marineschip de lokale autoriteiten in de coronacrisis, bijvoorbeeld met transporten en het handhaven van de openbare orde. Ook zijn er medische voorzieningen aan boord.
De mogelijke zedenzaak kwam aan het licht toen een eerste matroos vorig weekend aangifte deed van aanranding. Volgens De Telegraaf ging de betrokken officier op een borrel in de fout, door over de rug en billen van het bemanningslid te aaien. De marechaussee wil dat niet bevestigen.
De betaste matroos deed aangifte. Toen leden van de marechaussee aan boord kwamen om die zaak te onderzoeken, deden ook twee collega-matrozen aangifte. Ook zij zouden zijn lastiggevallen door de officier, maar dan op een eerder moment.
De officier is woensdag uit eigen beweging van boord gegaan.