Na een carrière van vijftig jaar is het voor het zangduo Elly en Rikkert voorbij. Gisteren gaven ze, via een livestream, hun laatste concert. Eigenlijk stond er een afscheidstour op het programma, maar door de coronacrisis kan de tour niet worden afgerond. En de gezondheid van Rikkert liet het niet toe om de laatste optredens uit de tournee te verplaatsen naar later dit jaar.
"Het was heel vreemd", zegt Elly Zuiderveld-Nieman (74) in het NOS Radio 1 Journaal. "Vooral bij de eerste twee nummers dacht ik even: hoe komen we de avond door? Maar we stelden ons gewoon de mensen voor die zaten te kijken naar de livestream. Soms had ik bepaalde personen voor ogen, en dan ging het wel weer. En er zat natuurlijk een geweldige crew, waar we af en toe naar konden kijken."
De carrière van het duo Rikkert Zuiderveld (73) en Elly Zuiderveld-Nieman begon in de jaren 60, toen ze elkaar ontmoetten in Amsterdam. Een echt hippiestel, zo zei Elly eerder in het tv-programma Andere Tijden. Ze scoorde in die periode nog een hit met Boudewijn de Groot: Meester Prikkebeen. "Op een gegeven moment ging je je een beetje anders kleden, ook omdat je het mooi vond maar ook om ergens bij te horen, denk ik. En je ging op matrasjes op de grond zitten, met een jointje."
Lang bleven ze daarna niet in Amsterdam. Ze vertrokken naar Zaltbommel. "Dat was voor ons het begin van een zoektocht naar een puurder en oprechter en misschien wel onthechter bestaan, dan het jachtige stadsbestaan", zei Rikkert in Andere Tijden. 
Ter gelegenheid van hun 50-jarig jubileum werd vorig jaar het nummer 'Mooi geweest' uitgebracht:
Halverwege de jaren 70 veranderde hun muziek. Het duo bekeerde zich tot het christendom en ging christelijke liedjes maken. "De stijl bleef wel hetzelfde, maar de inhoud veranderde. Daardoor werd ons publiek ook anders", zei Elly in het tijdschrift Visie van de EO. In 1977 zongen ze op de EO Jongerendag, en ze werden beroemd in christelijke kring. Tientallen nummers brachten ze uit, zoals Een parel in Gods hand, Jezus is de Goede Herder en Ik zag een kuikentje.
En nu is dat allemaal afgesloten, met een optreden zonder publiek in een theater in Nunspeet. "We hebben het niet heel anders gedaan dan we normaal bij een optreden doen", zegt Elly in het NOS Radio 1 Journaal. "We moesten een beetje anders gaan staan zodat we elkaar en de muzikanten konden zien. Dan hadden we interactie met elkaar."
Dat het publiek er niet bij kon zijn, is jammer. "Maar de gezondheid van Rikkert liet het niet meer toe", zegt Elly. "We hebben gewoon besloten het op deze manier te doen." Elly laat nog nog wel een deur op een kier. "Het is niet afgelopen: we treden niet meer op, maar zijn nog wel bij elkaar. En we doen nog veel. Rikkert schrijft veel, mooie gedichten. Misschien ga ik wel weer eens een kinderboek schrijven. En we denken erover om een nieuwe cd te maken."