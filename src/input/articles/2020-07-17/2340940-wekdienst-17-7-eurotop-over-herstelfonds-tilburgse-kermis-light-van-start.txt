Goedemorgen! In Brussel begint vandaag een Europese top. Het belangrijkste onderwerp op de agenda? Het corona-herstelfonds. En nabestaanden van slachtoffers van de MH17 houden een digitale herdenking.
Vandaag is het op veel plaatsen bewolkt. Pas in de middag is de zon van tijd tot tijd te zien, er kan dan ook een bui vallen. De temperatuur loopt op naar 22 graden. Morgen is het op de meeste plaatsen droog. Zondag trekt regen over het land en maandag is het weer zo goed als droog.
Ga je op pad? Hier vind je het overzicht van de werkzaamheden en files en de situatie op het spoor.
Wat staat er precies op het spel tijdens deze EU-top? NOS-correspondenten leggen het uit: 
Zal de coronacrisis voor een mentaliteitsverandering zorgen, maatschappijbreed en voor individuen? Het Sociaal en Cultureel Planbureau keek naar hoe wetenschappers schreven over de effecten van eerdere crises en wat blijkt? Veel veranderingen, zoals saamhorigheid en vertrouwen in de politiek, zijn tijdelijk van aard.
Het SCP concludeert op basis van literatuuronderzoek dat het vertrouwen in politiek en instituties flink is toegenomen, maar dat kan zo weer veranderen: "Onder meer de naderende economische recessie kan zorgen voor een snelle afname in het vertrouwen".
Het was een flink project; het opknappen van de historische trein 'De Blauwe Engel'. De oude dieseltrein uit 1953 was verroest, vernield en volledig beklad.
Jurriaan Knol van het Hengelose Spoorfietsbedrijf besloot de trein van de sloophamer te redden en haalde de trein naar Hengelo. De afgelopen maanden schilderden vrijwilligers de trein volledig over in de oorspronkelijke kleuren.
Het treintoestel is naar Twekkelo versleept waar het zal dienen als rustpunt voor spoorfietsen.
En daar kwamen veel treinspotters kijken:
Fijne dag!