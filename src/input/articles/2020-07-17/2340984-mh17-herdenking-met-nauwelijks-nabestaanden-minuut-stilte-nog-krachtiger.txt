Bij het Nationaal Monument MH17 in Vijfhuizen is voor het zesde jaar de vliegramp in Oekraïne herdacht. Voor het eerst waren er nauwelijks nabestaanden aanwezig: vanwege het coronavirus waren er alleen vier bestuursleden van de Stichting Vliegramp MH17 en een trompettist die de Last Post speelde. Anderen konden de ceremonie digitaal volgen.
Premier Rutte sprak de nabestaanden toe in een videoboodschap. Hij sprak van een ramp die voelt als de dag van gisteren en wees op het belang van herdenken. Door het coronavirus is de uitvoering dit jaar helaas anders, zei hij.
"Maar ik ben ervan overtuigd: dat maakt de verbondenheid niet minder. En het maakt die ene minuut stilte nog krachtiger", zei Rutte. "Want juist in de soberheid van deze plechtigheid komen we tot de kern. En klinken de namen van uw verloren geliefden luider dan ooit."
Tijdens de ceremonie werden de namen van alle slachtoffers genoemd:
Voorzitter Piet Ploeg van de Stichting Vliegramp MH17 sloot zich daarbij aan. "Ondanks dat we elkaar niet kunnen aanraken, zijn we toch samen", zei hij in een toespraak.
Op 17 juli 2014 werd een toestel van Malaysia Airlines neergehaald boven Oekraïne. Alle 298 inzittenden, onder wie 196 Nederlanders, vonden de dood.
Justitieel onderzoek wees uit dat het vliegtuig werd neergehaald door een Buk-raket afkomstig van een brigade van het Russische leger, al ontkent Rusland betrokkenheid. De rechtszaak tegen vier verdachten is dit jaar, bij verstek, begonnen in Nederland.
Ploeg blikte terug op het begin van de rechtszaak tegen de MH17-verdachten en sprak in dat verband van een bijzonder en belangrijk jaar. Hij sprak waardering uit voor het werk van het internationale onderzoeksteam, maar noemde het ook lastig dat nabestaanden voortdurend worden geconfronteerd met pijnlijke informatie.
Drie andere bestuursleden van de stichting lazen vervolgens de namen voor van de slachtoffers van de ramp. Erna volgden de Last Post en een minuut stilte.
De ramp met de MH17 en het verdriet van nabestaanden maakten grote indruk op Nederland. De dag dat de eerste lichamen werden gerepatrieerd, werd uitgeroepen tot dag van nationale rouw. In deze video blikken we terug op die dag, 23 juli 2014: