Vandaag zes jaar geleden kwamen 298 personen om bij de ramp met de MH17. Voor honderden nabestaanden begon die dag het rouwen om het verlies van hun geliefden. Op deze zesde herdenkingsdag kan door het coronavirus niet samen worden gerouwd, maar wordt een digitale herdenking georganiseerd.
De drijvende kracht achter de herdenking is Ria van der Steen. Haar vader en stiefmoeder kwamen om bij de vliegramp. Ze is bestuurslid van de Stichting Vliegramp MH17. "Het is goed dat we er stil bij blijven staan. En het is ook een signaal dat we af willen geven: omdat dit nooit meer mag gebeuren."
Vrijdagmiddag is Van der Steen een van de vijf aanwezigen bij de ceremonie op de gedenkplaats in Vijfhuizen. "We staan daar met vier bestuursleden en een trompettist die de Last Post blaast. Verder zijn alleen de camera's die het registreren aanwezig."
Het was een heftig jaar voor de nabestaanden. In maart begon het strafproces tegen de eerste vier verdachten van het neerhalen van het vliegtuig. "Ik ben overal bij geweest. Ik wilde het meemaken en ik wilde de rechters en de advocaten zien. Dat de verdediging er dan allerlei dingen bijhaalt die niet kloppen, dat was zwaar", zegt Van der Steen.
Vandaag gaat het volgens haar niet om de verdediging of de verdachten, maar om de slachtoffers. "Het belangrijkste is het lezen van de namen en de minuut stilte. Dat is waar het ons om gaat."
Vorig jaar werd de herdenking bezocht door vele volksvertegenwoordigers. Vanaf dit jaar zou de ramp ook zonder corona op een kleinere schaal worden herdacht.
"Na vorig jaar hebben we een rondvraag gedaan onder de nabestaanden. Toen bleek dat we elke vijf jaar een grote herdenking willen en in de tussenliggende jaren alleen met de nabestaanden", legt Van der Steen uit.
Na de verruiming van de RIVM-maatregelen is het vandaag wel toegestaan dat de bomen rondom de gedenkplaats worden bezocht. Voor elk slachtoffer is er een boom geplant.
De herdenking is vanaf 14:00 uur live te volgen op NOS.nl, de NOS-app en de Facebook en YouTube-pagina van de NOS.