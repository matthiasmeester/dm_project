De Britse oud-kapitein Tom Moore is op Windsor Castle door de Britse koningin Elizabeth tot ridder geslagen. De 100-jarige veteraan werd een nationale held in Groot-Brittannië toen hij door honderd rondjes te lopen 33 miljoen pond inzamelde voor de bestrijding van het coronavirus.
Normaal gesproken moet iemand die wordt geridderd knielen, maar Moore hoefde dat niet vanwege zijn hoge leeftijd.
Koningin Elizabeth ridderde hem door hem op beide schouders te tikken met het zwaard van haar vader, George VI:
Moore's officiële titel is nu 'Sir Tom'.
Moore verwierf in april wereldfaam door honderd rondjes in zijn tuin te lopen. Het oorspronkelijke doel was 1000 pond binnenhalen voor de Britse National Health Service (NHS), maar door de enorme media-aandacht liep het bedrag al snel in de miljoenen.
"Het is ongelooflijk dat mensen bereid zijn om dit soort bedragen te doneren aan de NHS", zei Moore over zijn succesvolle initiatief. "En misschien was ik verantwoordelijk voor het begin van deze actie, maar dat was niet met opzet. Het kwam voort uit dankbaarheid voor wat ze voor mij hebben gedaan."
Op de 100ste verjaardag van Moore, eind april, vloog de Britse luchtmacht over zijn huis. Ook kreeg hij 125.000 kaartjes toegestuurd.
Dat zag er toen zo uit: 