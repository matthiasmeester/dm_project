Staatssecretaris Van Huffelen van FinanciÃ«n vindt de conclusie van de Autoriteit Persoonsgegevens (AP) dat de Belastingdienst bij de registratie van de nationaliteit van mensen heeft gediscrimineerd, "zeer ernstig".
"Het verbod op discriminatie dient strikt gerespecteerd te worden. Gelijke gevallen dienen gelijk behandeld te worden. Ik wil hiervoor dan ook mijn oprechte excuses aanbieden.''
Dat schrijft Van Huffelen aan de Tweede Kamer in een reactie op het rapport over de afdeling Toeslagen. Volgens de staatssecretaris zijn de onrechtmatig gebruikte gegevens inmiddels uit de systemen van Toeslagen verwijderd. Ze wil "een breed gesprek" voeren over de gevolgen die discriminatie door Toeslagen heeft gehad voor de betrokken ouders.
Het OM gaat het rapport bestuderen, zegt een woordvoerder van het parket Den Haag. "Een strafrechtelijke beoordeling is natuurlijk heel iets anders dan wat de Autoriteit Persoonsgegevens doet. We gaan het aandachtig bekijken, meer kan ik er nu niet over zeggen."
CDA-Kamerlid Omtzigt, die met de SP jarenlang geprobeerd heeft duidelijkheid te krijgen over de toeslagenaffaire, vindt dat er maatregelen genomen moeten worden tegen betrokken ambtenaren bij de Belastingdienst. "Het is schokkend dat de Belastingdienst zich jarenlang niet aan de wet gehouden heeft en daarover glashard heeft gelogen. Daardoor zijn duizenden mensen gedupeerd", aldus Omtzigt.
"Schandalig", vinden Peter Kwint van de SP en Farid Azarkan van Denk. "Onthutsend", twittert PvdA'er Henk Nijboer:
De uitkomst verbaast Hans Siebers, universitair hoofddocent en onderzoeker naar discriminatie binnen de rijksoverheid (Universiteit van Tilburg) absoluut niet. "Er zijn meerdere indicaties dat overheidsinstanties op het randje balanceren van wat de wet in dit verband toestaat en niet."
Volgens hem speelt discriminatie op meerdere ministeries, maar wil de overheid het niet onderzoeken en is er sprake van struisvogelpolitiek. "De houding is: het kan niet dat dit bij een overheidsorganisatie bestaat, en dus moet het niet uitgezocht worden."
Siebers stelt dat ministeries en andere landelijke overheidsorganisaties "heel veel geld" uitgeven aan diversiteit en diversiteitsbeleid. "Maar over het algemeen vormt dat een soort afleidingsmanoeuvre. Het is alsof men om de hete brij heen draait."
De onderzoeker vraagt zich af of discriminatie bij de rijksoverheid nu breder en structureel onderzocht zal gaan worden. "Ik ben heel benieuwd of men zal zeggen: dit is heel specifiek voor deze afdeling, of dat men de mogelijkheid onder ogen zou willen zien dat discriminatie bij de belastingdienst geen incident is maar onderdeel van een breder patroon van discriminatie bij de rijksoverheid."