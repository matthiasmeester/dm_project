In India blijft het aantal besmettingen met corona oplopen. Het zijn er nu bijna een miljoen. Wat opvalt is dat er geen enkele grote uitbraak in een sloppenwijk is geweest, ondanks dat mensen daar dicht op elkaar wonen in vaak onhygiënische omstandigheden.
Voor een deel is dit te danken aan de ASHA's, dat zijn buurtwerkers op het gebied van zorg. Door heel India zijn er bijna een miljoen van deze vrouwen, die van deur tot deur gaan om zieken, ouderen en zwangere vrouwen op te sporen en te helpen. En sinds maart staan zij in de vuurlinie van de strijd tegen het coronavirus.
"Toen het virus in India kwam, was ik wel bang", zegt Baghwan Devi (44), een ASHA in de sloppenwijk VP Singh JJ Camp in het zuiden van de Indiase hoofdstad New Delhi. ASHA staat voor Accredited Social Health Activist. Deze buurtwerkers krijgen een accreditatie, training en een salaris van enkele tientjes van de overheid. "Ik ben elke dag vier tot vijf uur op pad. We zijn in deze buurt met drie ASHA's voor ongeveer 6000 inwoners. Ik ga veel deuren langs en ik wist dat dat een risico zou zijn tijdens deze pandemie."
In de hoofdstad Delhi, vorige maand nog een van de zwaarst getroffen plekken, loopt het aantal besmettingen inmiddels terug. Nu zijn er nieuwe brandhaarden, waar het coronavirus juist heel snel toeneemt. Bijvoorbeeld in de zuidelijke staat Karnataka, inclusief de miljoenenstad Bangalore, waar om die reden opnieuw strenge lockdownregels gelden.
Devi en haar collega's screenen alle inwoners op symptomen. Wanneer ze mensen met ziekteverschijnselen aantreffen, vragen ze hen een test te doen. Wie positief test, moet naar het ziekenhuis. Wanneer mensen een test weigeren, dragen ze hen op om thuis in isolatie te gaan. Deze mensen worden dagelijks bezocht en onderzocht op temperatuur, hartslag en ademhaling. Als mensen thuis maar één kamer hebben, zijn ze verplicht om toch in het ziekenhuis in isolatie te gaan.
Devi liep zelf ook het coronavirus op. Begin juni voelde ze zich misselijk, kreeg griep en testte positief. De rest van haar gezin: haar man, twee kinderen van in de 20 en een kleindochter van 10 werden ook positief getest, hoewel ze geen symptomen hadden. Devi bracht een week in het ziekenhuis door en daarna nog een maand met de rest van haar gezin in thuisquarantaine.
"Nu houden we ons heel streng aan de veiligheidsmaatregelen. Ik gebruik handgel voordat ik de deur uitga, tussen alle huizen in en wanneer ik weer thuiskom. Ik draag altijd een mondkapje en wanneer ik bij patiënten op bezoek ga draag ik een gezichtsscherm. Nu ben ik niet meer bang", zegt Devi.
Dat ze hierbij geen hulp krijgt van de overheid zit haar wel dwars. Ze is al ruim 20 jaar ASHA en heeft in huis een aantal trofeeën voor haar goede werk staan. "Maar we krijgen nu helemaal geen extra's. Mondkapjes, desinfectiemiddel, ik moet het allemaal zelf kopen", zegt ze, duidelijk boos. Toch zet ze haar werk voort, nu ze niet meer ziek is.
"Aanvankelijk wilde niemand met ons praten, omdat we positief getest waren. Maar nu snapt iedereen wel dat ik weer beter ben en kan ik mijn werk doen." Toch doet lang niet iedereen de deur open, wanneer Devi aanklopt. "Mensen verstoppen zich, helemaal wanneer ze zelf ziekteverschijnselen hebben. Er heerst een stigma op corona. Ook zijn mensen bang positief te testen en daarna wekenlang niet te kunnen werken. Ik probeer ze uit te leggen dat ziek worden iedereen kan overkomen, maar dat het belangrijk is om daarna je familie en buren te beschermen."
Dit zijn Bhagwan Devi (rechts) met haar man, dochter en kleindochter:
Devi geeft dan ook niet op. Ze klopt overal meermaals aan en informeert bij de buren wanneer de deur dicht blijft. Iedereen die op straat zonder mondkapje loopt, kan erop rekenen streng te worden toegesproken.
Zo ook Dina, een jonge moeder die begin juni een baby kreeg. Wanneer Devi verschijnt doet ze snel haar sjaal voor haar gezicht. "Voor de bevalling moest ik verplicht een coronatest doen", vertelt ze met haar baby op de arm. "Toen deze negatief was, mocht ik gewoon in een ziekenhuis bevallen."
Devi's harde werk lijkt zijn vruchten af te werpen. In de hele buurt hebben nu maar zo'n tien mensen covid-19 en daarbij rekent zij ook diegenen met symptomen die zich niet lieten testen. Een held, zo ziet Devi zichzelf niet. "Dit werk doe ik voor de maatschappij, dat is mijn taak."