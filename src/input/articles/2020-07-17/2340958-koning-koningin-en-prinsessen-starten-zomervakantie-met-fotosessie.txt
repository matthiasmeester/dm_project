Koning Willem-Alexander en koningin Máxima zijn vanmorgen met hun drie kinderen op de foto gegaan in de tuin bij paleis Huis ten Bosch. Dat gebeurt traditiegetrouw vlak voor de zomervakantie. In een persgesprek zei de koning dat het omstreden 'slaven-paneel' op de Gouden Koets, die wordt gerestaureerd, niet wordt verwijderd. "Het maakt deel uit van het Nederlandse culturele erfgoed."
De sessie verliep anders dan andere jaren. In verband met het coronavirus werden er minder fotografen toegelaten, zodat er voldoende afstand kon worden gehouden.
Bekijk hier hoe de fotosessie verliep:
De bedoeling was dat de koninklijke agenda dit jaar in het teken zou staan van de viering van 75 jaar bevrijding. Maar door corona werden vanaf maart een staatsbezoek aan Duitsland en enkele andere bezoeken afgezegd.
In februari was de laatste fotosessie van de koninklijke familie, toen op wintersport in het Oostenrijkse Lech.
De koning ging tijdens het persmoment in op de recente protesten tegen racisme en discriminatie. "Artikel 1 van de grondwet verbiedt discriminatie op allerlei gronden. Alleen het hebben van goede wetgeving is niet genoeg. Zolang er impliciet en expliciet discriminatie plaatsvindt in Nederland, moeten we dat als samenleving aanpakken." De koning ziet voor zichzelf ook een rol weggelegd, door op alle niveaus "verbindende discussies" te blijven voeren.
In het licht van het racismedebat gaan er stemmen op om de Gouden Koets niet meer te laten rijden. Op de koets staat een paneel met afbeeldingen van mensen uit de voormalige Nederlandse koloniën Indonesië en Suriname die lijken op slaven.
Koning Willem-Alexander noemde de Gouden Koets deel van ons cultureel erfgoed:
Op dit moment wordt de koets gerestaureerd, volgend jaar met Prinsjesdag zou die klaar moeten zijn. Koning Willem-Alexander wilde vandaag nog niet zeggen of tegen die tijd de Gouden Koets weer gebruikt gaat worden, maar het betreffende paneel zal niet worden verwijderd. Volgens hem maakte het deel uit van het Nederlandse culturele erfgoed. "We gaan bij de restauratie niet de geschiedenis herschrijven." Daarna wordt beslist of de koets weer gebruikt gaat worden.
Volgens koningshuis-verslaggever Kysia Hekster is het niet gek dat de koning zich er bij deze gelegenheid nog niet over uit laat. "Normaal wordt zoiets via de Rijksvoorlichtingsdienst bekendgemaakt. Maar het zou goed kunnen dat er na de restauratie voor gekozen wordt om de koets in een museum te zetten."
Door de coronacrisis zag het programma van de koninklijke familie er de afgelopen maanden heel anders uit. Koningin Máxima zegt dat ze trots is op iedereen die zich tijdens de crisis heeft ingezet. Volgens de koning heeft de crisis veel goeds in mensen naar boven gebracht.
De afgelopen maanden was de moeder van Máxima in Nederland. Zij was hier toen de koning en de koningin in maart op staatsbezoek waren in Indonesië. Daarna kon ze door de lockdown niet meer terug naar Argentinië. De koningin is dankbaar dat ze bij hen was: "Ik kan me niet voorstellen in welke stress ik had gezeten als ze tijdens de lockdown in Buenos Aires had gezeten."
De koning ging ook in op zijn toespraak tijdens de Dodenherdenking op 4 mei. Daarin stipte hij ook de rol van koningin Wilhelmina in de oorlog aan. Zij ging in de oorlog in uitzendingen op Radio Oranje bijna niet in op de Jodenvervolging in Nederland. Het was voor het eerst dat iemand van het koningshuis zich daar zo expliciet over uitliet.
Door te vertellen over zijn ontmoeting met Jules Schelvis, die zeven concentratiekampen overleefde, hoopte de koning er een persoonlijk verhaal van te maken: "Ik vond niet dat je zo'n verhaal kan vertellen, zonder je eigen familie erbij te halen." Bezoeken eerder dit jaar aan Israël en Auschwitz maakten hem duidelijk dat de rol van de koninklijke familie in de oorlog voor sommige mensen in de Joodse gemeenschap nog steeds een "pijnlijk punt" is.