Hoe is het mogelijk dat een vrouw drie jaar lang dood in haar huis ligt en niet wordt gemist, en hoe kan een buurman al die tijd de indruk wekken dat ze nog leeft? De Rotterdamse buurt Het Lage Land wordt eind april opgeschud door dit verhaal over de 72-jarige Elly en haar buurman en goede vriend Jan.
Verslaggevers van Rijnmond spraken de afgelopen maanden met buurtbewoners, familieleden en instanties om een beeld te krijgen van deze man, die begin dit jaar op 62-jarige leeftijd overleed. De conclusie: Jan was vriendelijk en zorgzaam, maar hij pleegde ook fraude. Jarenlang streek hij de AOW-uitkering op van Elly, terwijl de vrouw dus dood in haar eigen huis lag.
Jan en Elly wonen bij elkaar om de hoek in hetzelfde complex. Sinds 2013 zijn ze bevriend. Jan neemt steeds meer zorgtaken op zich als Elly's gezondheid achteruitgaat, tot Elly eind 2016 verdwijnt. Volgens Jan herstelt ze in een kliniek van een longaandoening. Als buren naar haar vragen, praat Jan hen zelfs bij. "Wij vroegen wel eens: wanneer komt ze nou eens thuis? Toen zei hij: ze wordt overgeplaatst naar Vlaardingen." Op elke vraag van de buurt heeft Jan een antwoord.
Buren zien hem jarenlang dagelijks van zijn huisje naar de flat van Elly lopen. Hij doet de post, opent de gordijnen, verzorgt Elly's cavia's en zeemt de ramen. Het hondje dat hij Elly cadeau heeft gedaan, heeft hij zelf in huis genomen. Het is allemaal een beetje vreemd, maar de vriendelijke man wekt verder geen argwaan.
Eind 2019 belandt Jan in het ziekenhuis. Hij heeft longkanker en een hersentumor. Twee buren die hem regelmatig bezoeken vragen of ze Elly moeten inlichten. "Dat heb ik al gedaan, ik heb haar gezegd dat ik niet meer voor de post kan zorgen", antwoordt Jan. "Elly komt volgende week op bezoek", zegt hij later nog eens.
Begin dit jaar overlijdt Jan. Zijn buren wonen de uitvaart bij. Bij de woningcorporatie leveren ze de huissleutels in, die van Jan en die van Elly.
Uit het onderzoek van Rijnmond wordt duidelijk dat Jan de laatste jaren van zijn leven heeft geprobeerd 'onder de radar te blijven'. Zo bleek in het ziekenhuis dat hij niet verzekerd was. Hij betaalde wel maandelijks de huur voor zijn woning, maar bij de gemeente stond hij geregistreerd met 'woonplaats onbekend'. Om die reden wordt de woning na zijn overlijden niet ontruimd.
Na het overlijden van Jan maken steeds meer buurtbewoners zich ongerust over Elly, want niemand weet waar ze is. Half maart brengt de politie een officieel vermissingsbericht naar buiten, waarin de vrouw Elizabeth Boon wordt genoemd, terwijl ze bekend is onder de achternaam Leeflang.
Pas op 23 april dit jaar wordt Elly door de politie dood aangetroffen in haar huisje, op bed onder een stapel dekens. Dat het stoffelijk overschot niet is gaan stinken en buren niets merken, is toeval. "Waarschijnlijk is het lichaam van Elly gestopt met ontbinden en overgegaan in mummificatie", zei een forensisch deskundige van het Nationaal Forensisch Onderzoeksbureau tegen Rijnmond.
Uit sectie op haar lichaam blijkt dat de vrouw niet door geweld om het leven is gekomen. Elly was COPD-patiÃ«nt. Een longontsteking of een hartinfarct kan haar fataal zijn geworden. Heeft Jan nagelaten om hulp in te schakelen? Het is een van de vragen die niet meer beantwoord kunnen worden.
Voor justitie en politie is de dood van Elly een trieste zaak zonder vervolging.