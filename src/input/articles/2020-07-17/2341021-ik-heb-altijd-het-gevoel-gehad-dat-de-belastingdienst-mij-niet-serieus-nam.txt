De conclusies van de Autoriteit Persoonsgegevens (AP) over de de Belastingdienst liegen er niet om. De afdeling Toeslagen blijkt jarenlang de dubbele nationaliteit van aanvragers van kinderopvangtoeslag te hebben geregistreerd. Die gegevens werden onder meer gebruikt om de aanvragen te beoordelen. En dat is discriminerend en onrechtmatig, oordeelt de AP.
Batya Brown had al wel een vermoeden dat haar dubbele nationaliteit een rol speelde in de manier waarop de Belastingdienst haar behandelde. Ze is een van de gedupeerden in de kinderopvangtoeslagaffaire. De opvang waar haar kinderen naartoe gingen, bleek 15.000 euro te veel toeslag te hebben ontvangen van de Belastingdienst. Vaak krijgen ouders die toeslag op hun eigen rekening gestort, maar dat kan ook via de rekening van de opvang. De cr√®che van Batya's kinderen stortte de 15.000 euro niet volledig terug en ging later failliet. Batya moest de resterende 10.000 euro terugbetalen aan de fiscus.
"Ik had altijd het gevoel dat de Belastingdienst mij niet serieus nam", zegt de Nederlands-Ethiopische, die al zeven jaar in de clinch ligt met de fiscus. "Dat nu boven water is gekomen dat ze hebben geoordeeld op basis van onze huidskleur, onze achtergrond, onze dubbele nationaliteit - dat is pijnlijk."
Tegelijkertijd komt dat nieuws voor Batya niet helemaal als een verrassing:
Ook bij bijeenkomsten met andere gedupeerden viel het Batya al op dat daar mensen met allemaal verschillende achtergronden waren. "Toen dacht ik: jeetje. Maar uit schaamte sprak je er niet over."
Daarbij speelde ook mee dat moeilijk te bewijzen was dat Batya's dubbele nationaliteit daadwerkelijk een rol speelde bij de Belastingdienst. "Het bleef bij een vermoeden. Dat dat nu is bevestigd, vind ik ergens ook wel een opluchting. We hebben eindelijk een stem, we worden serieus genomen."
Ook Nazmiye Karaduman koestert weer een beetje hoop dat er nu iets gaat veranderen, waar ze eerder zei geen enkel vertrouwen meer in de zaak te hebben. Nazmiye staat voor zo'n 30.000 euro in het krijt bij de Belastingdienst: ze werd de dupe van toeslagfraude door de opvang van haar kinderen.
De conclusies van de Autoriteit Persoonsgegevens noemt ze "heel vervelend, pijnlijk en ongelooflijk". Ze vindt het onvoorstelbaar dat zoiets bij de Nederlandse overheid heeft kunnen gebeuren. "Dit kan toch niet zomaar aan de kant worden geschoven? Daarop vestig ik nu mijn hoop."
Net als Batya zag Nazmiye het nieuws overigens wel aankomen. "De Belastingdienst heeft me als hond behandeld. Ze hebben me nooit antwoord gegeven, me afgesnauwd, het was alsof het hele team ons kapot wilde maken. Dat was dus ook de bedoeling."
Staatssecretaris Van Huffelen, die verantwoordelijk is voor het toeslagendossier van de Belastingdienst, heeft vandaag haar excuses aangeboden voor de discriminerende registratie bij de fiscus. Ze noemt die registratie "zeer ernstig" en wil met de betrokken ouders in gesprek over de gevolgen ervan.
"Ze biedt iedere keer excuses aan", zegt Nazmiye, "maar zulke woorden heb ik al genoeg gehoord. Ik wil daden zien. Ik wil dat de Belastingdienst gewoon eens goed wordt aangepakt. We zijn kapot, we zijn op, het heeft te lang geduurd voor ons."
Nazmiye blijft in ieder geval voor haar eigen zaak vechten, zegt ze. "Want in mijn dossier is mijn tweede nationaliteit gebruikt, terwijl ik die hier in Nederland nooit gebruik. Dat wordt voor mij sowieso een rechtszaak. Maar ik eis gewoon dat de Belastingdienst wordt gestraft. Ze hebben levens kapotgemaakt, heel veel levens. Dat moet nu worden rechtgezet."