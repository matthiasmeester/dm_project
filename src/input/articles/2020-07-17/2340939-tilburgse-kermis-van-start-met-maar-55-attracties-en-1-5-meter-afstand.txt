De Tilburgse kermis die vanmiddag van start gaat, heeft dit jaar geen 200 maar slechts 55 attracties. Die zijn verdeeld over vier pleinen in de stad die met hekken zijn afgezet zodat het niet te druk wordt.
"Met gastheren en -vrouwen aan de poort en een teller zorgen we dat mensen veilig de kermispleinen kunnen bezoeken. Alles wat we willen doen, doen we binnen de richtlijnen van het RIVM", zegt kermiswethouder Rolph Dols tegen Omroep Brabant. Zo staan er alleen attracties die een corona-protocol hebben.
"Het wordt niet de echte Tilburgse kermis met flaneren langs een route van 3,5 kilometer, maar het wordt wel tien dagen kermis. Met pijn in het hart zeg ik: het moet niet te leuk worden. Ik ben behalve kermiswethouder ook de wethouder van Gezondheid en de anderhalve meter afstand staat niet ter discussie", aldus Dols.
De kermis van Tilburg is al jaren de grootste van de Benelux met tussen de 230 en 240 attracties uit binnen- en buitenland. Jaarlijks komen er meer dan 1 miljoen bezoekers op af.
Wethouder Dols is zich ervan bewust dat andere steden meekijken naar hoe het in Tilburg verloopt. Ondanks de beperkingen is hij trots op wat er nu staat. "Welke stad heeft op vier pleinen kermis in deze coronatijd?"
Sinds 1 juli mogen er weer kermissen gehouden worden als de gemeente er een vergunning voor afgeeft. Volgens een schatting van de kermisbond Bovak gebeurt dat in 80 procent van de gevallen niet, omdat veel burgemeesters bang zijn dat 1,5 meter afstand niet te handhaven is.
In Tilburg is Chris Reemer met een flink gezelschap bezig om zijn attractie, het lunapark, klaar te maken voor de opening. Net als de meeste van zijn collega's is hij blij met kermisstad Tilburg: "We hebben er lang naar uitgekeken. De spaarpot was leeg. We zijn blij dat we weer aan de slag kunnen, want het is onze taak."
Reemer ziet, net als veel van zijn collega's, Tilburg als een voorbeeld voor andere steden: "Ik hoop dat we hier kunnen laten zien dat het echt kan, in de hoop dat anderen volgen."
Even verderop schroeft Jarno Otten, van de Dance Mix, het ene karretje aan het andere. Zijn attractie is voor waaghalzen. Aan een hele lange arm zitten twee gondels met ieder vier stoelen. "Mijn attractie is coronaproof," zegt hij met een lach. "Hij gaat zo hard dat alle bacillen eruit vliegen."
Maar ook zonder gekheid heeft Otten er alle vertrouwen in. "Familie mag bij elkaar zitten en anders blijft er gewoon een stoeltje leeg naast de klant".
Uitzondering op de coronaregels is de ouderwetse draaimolen. De paarden en de koetsjes zijn alleen bedoeld voor kinderen, dus daar hoeft de anderhalve meter niet aangehouden te worden. Ze hebben daar meer te stellen met de ouders. "Die staan geregeld te dicht op elkaar, dus daar lopen we dan wel eventjes langs."
De Tilburgse kermis wordt vanmiddag om drie uur officieel geopend en duurt tot zondag 26 juli.