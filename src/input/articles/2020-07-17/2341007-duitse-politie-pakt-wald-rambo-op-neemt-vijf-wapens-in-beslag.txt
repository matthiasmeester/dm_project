De Duitse politie heeft bij de plaats Oppenau Yves Rausch gearresteerd, de man die zondag wapens van vier agenten afpakte en zich sindsdien schuil hield in een bos. Er zijn vijf vuurwapens en een bijl van hem afgenomen; vier daarvan waren afgepakte dienstwapens.
Hij raakte lichtgewond bij de arrestatie maar hoefde niet naar het ziekenhuis.
De 31-jarige Rausch, die de bijnaam 'Wald-Rambo' kreeg van Duitse media, verschool zich in de struiken in het Zwarte Woud. De politie heeft na tips van twee getuigen speurhonden en speciale eenheden ingezet.
Zo trof een arrestatieteam Rausch aan:
"Hij had de wapens op de grond voor zich liggen en op schoot een bijl", zegt een woordvoerder van de politie in een persconferentie. Ook lag er een brief, vermoedelijk een afscheidsbrief, maar dat wordt nader onderzocht. Een agent van het arrestatieteam heeft een lichte snijwond opgelopen door de bijl.
Het is niet duidelijk of Rausch zich heeft verzet bij de arrestatie. Morgen komt hij voor de rechter, die beslist of hij langer vast blijft zitten. Ook wordt gekeken of de man meer strafbare feiten dan die van zondag heeft gepleegd.
'Wald-Rambo' werd sinds zondag gezocht door een grote politiemacht. Hij had met een pistool vier agenten ontwapend nabij een blokhut waar hij illegaal verbleef, nadat de politie was gewaarschuwd voor een man met een boog. Daarna sloeg hij op de vlucht, het Zwarte Woud in.
In de afgelopen vijf dagen heeft de politie met man en macht het Zwarte Woud, in het zuidwesten van Duitsland, afgezocht. Op maandag waren 440 agenten naar Rausch op zoek, waarbij speciale eenheden, honden, helikopters en thermische camera's werden ingezet.
De Duitse politie riep Rausch vandaag op zich te melden. Politiechef Reinhard Renter zei geen deal met hem te kunnen sluiten, maar dat goed gedrag wel beloond wordt. "Ik hoop dat hij hier een eind aan maakt, dat hij deze druk niet meer op zich wil hebben", zei Renter.
"Ik ben blij dat deze nachtmerrie voorbij is", zei Uwe Gaiser, de burgemeester van Oppenau, kort na de arrestatie van de man. De inwoners van het gebied zijn binnen gebleven in de afgelopen dagen, en toeristen hebben de omgeving gemeden. Normaal gesproken is het bos bij Oppenau een drukbezocht gebied en een toeristische trekpleister in het Zwarte Woud.
'Wald-Rambo' had camouflagekleding aan, wat het zoeken bemoeilijkte. Daarnaast kent hij de ontoegankelijke bossen goed omdat hij er veel tijd doorbracht. "Het woud is als een woonkamer voor hem", zei een politiewoordvoerder.