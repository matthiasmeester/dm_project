Pulsvissen heeft minder impact op ecologie en milieu dan vissen met de traditionele boomkor. Het Europese verbod op pulsvissen is daarmee onnodig, stelt de Internationale Raad voor de Verkenning van de Zee (ICES). Dat is de belangrijkste internationale wetenschappelijke organisatie op dit vlak. .
Nederland had om advies van ICES gevraagd. Vooral Nederlandse vissers maakten de afgelopen jaren veel gebruik van de pulstechniek, waarbij met kleine elektrische schokjes vissen uit de zeebodem worden opgeschrikt. De Europese Unie verbood het pulsvissen vorig jaar, omdat het ecologisch onverantwoord zou zijn.
Dat klopt niet, zeggen de wetenschappers bij ICES. Pulsvissen is een verantwoord alternatief voor de traditionele boomkor, waarbij de vissen worden opgeschrikt met zware kettingen en heeft juist minder impact op het milieu. Ze baseren zich op een rapport dat is geschreven door een team onder leiding van de Nederlandse wetenschapper Adriaan Rijnsdorp.
Zo werkt pulsvissen:
Naar het rapport van Rijnsdorp dat vandaag wordt gepubliceerd werd lang uitgekeken. Nederland had pas na verschijning van het rapport beslissingen willen nemen over de toekomst van pulsvissen binnen de Europese Unie, maar het Europees Parlement en de landen binnen de Raad van de EU wilden daar niet op wachten. Pulsvissen werd verboden voordat alle wetenschappelijke feiten op tafel lagen, al had Nederland ook eerder aan het onderzoek kunnen beginnen.
Eén van de grootste zorgen die leefden over vissen met elektriciteit was de kabeljauw. Er werden kabeljauwen teruggevonden met een gebroken rug. Volgens Rijnsdorp kan de puls de rug van kabeljauwen inderdaad breken, maar dat is voor de hele Noordzee geen groot probleem.
Rijnsdorp: "Het aantal kabeljauwen dat met de puls in aanraking komt, is gewoon heel klein. Mensen maken zich terecht zorgen over de kabeljauwpopulatie in de zuidelijke Noordzee, maar het effect van de puls op die populatie is minder dan 2 procent."
De voordelen van de pulstechniek bleven wel overeind. "Vissers kunnen veel efficiënter op de tong vissen en vangen ook veel meer tongen in kortere tijd," zegt Rijnsdorp. "Daardoor vissen ze minder lang en hebben ze minder bijvangst. De druk op andere soorten wordt dus minder."
Het rapport van Rijnsdorp en het daaropvolgende advies van ICES verandert niets aan het EU-verbod op pulsvissen. Het besluit tot dat verbod is al genomen, al volgt er wel een evaluatie aan het eind van dit jaar. Daarin zal het ICES-advies meegenomen worden, maar om het pulsverbod terug te draaien zal er nieuwe wetgeving moeten worden goedgekeurd door het Europees Parlement en de Europese Raad.