Orkaan Amphan heeft de kust van India en Bangladesh bereikt. Op veel plaatsen is al schade aangericht. Zo zijn daken van gebouwen gewaaid en bomen uit de grond gerukt. Het is niet bekend of er slachtoffers zijn.
Volgens meteorologen gaat de orkaan windsnelheden tot 185 kilometer per uur bereiken. Er wordt gevreesd voor overstromingen in dichtbevolkte gebieden door metershoge golven van zee. Het zeewater zou tot 25 kilometer landinwaarts kunnen komen.
De eerste golven slaan al tegen kust aan:
Uit voorzorg worden miljoenen kustbewoners geÃ«vacueerd. Door de straten rijden geluidswagens die mensen ertoe oproepen om te vertrekken naar een veilige plek.
Honderdduizenden mensen zijn al opgevangen in onder meer overheidsgebouwen. De evacuatie zou niet overal vlekkeloos verlopen; bewoners willen uit angst voor besmetting met het coronavirus hun huis niet uit.
Volgens de autoriteiten krijgen de duizenden opvanglocaties voldoende mondkapjes en andere middelen om mensen tegen het coronavirus te beschermen. Ook worden medicijnen en babyvoeding uitgedeeld.
Bangladesh vreest dat Amphan de krachtigste orkaan zal zijn sinds Sidr, die in 2007 aan zo'n 3500 mensen het leven kostte. Veel inwoners kwamen toen om door overstromingen.