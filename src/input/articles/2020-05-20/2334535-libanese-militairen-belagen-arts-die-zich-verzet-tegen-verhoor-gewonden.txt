In Libanon zijn twee militairen opgepakt nadat videobeelden naar buiten waren gekomen waarop ze een arts in een ziekenhuis duwen en slaan. De arts zou hebben willen voorkomen dat ze twee zwaar gewonde patiënten zouden verhoren, van wie de een een schotwond had en de ander buiten bewustzijn was.
De beelden, gemaakt door beveiligingscamera's, gaan rond op sociale media en hebben in het land tot veel commotie geleid. De arts werkt op een spoedafdeling in een ziekenhuis in de noordelijke stad Tripoli.
Libanezen zijn er woedend over, ook omdat de zorgsector zijn handen vol heeft aan het behandelen van coronaslachtoffers. In het land zijn tot nu toe 950 officieel geregistreerde gevallen van corona, met 26 doden.
Het leger spreekt van een actie van individuen die niet representatief is voor waar het leger voor staat. De top "betreurt het incident" en spreekt respect uit voor het werk van artsen en ander zorgpersoneel. Waarom de militairen de patiënten wilden verhoren, is niet bekend. De gewonden zouden verwikkeld zijn geweest in een familieruzie.