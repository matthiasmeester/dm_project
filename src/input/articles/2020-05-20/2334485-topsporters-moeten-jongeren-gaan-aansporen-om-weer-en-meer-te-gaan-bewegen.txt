Sportkoepel NOC*NSF gaat meewerken om van de Nederlandse jeugd de gezondste ter wereld te maken. Dat doel moet in 2040 zijn bereikt. De sportkoepel sluit zich aan bij de Gezonde Generatie Ambitie, een samenwerkingsverband van twintig gezondheidsfondsen met als doel om jongeren gezonder te krijgen.
Nederlandse jongeren leven al redelijk gezond, bleek gisteren nog uit een rapport van de Wereldgezondheidsorganisatie (WHO). Ze ontbijten dagelijks, eten veel groente en bewegen voldoende. Na Kazachstan heeft Nederland de minste tieners met overgewicht en obesitas.
"Maar het kan nog een stuk beter", zegt Mark Monsma, directeur van de Gezonde Generatie, in het NOS Radio 1 Journaal. "Als je kijkt naar alle verschillende aspecten in het WHO-rapport, dan zie je dat we ongeveer op plek 20 staan als het gaat om de 15-jarigen. Dan zitten we gewoon in de middenmoot en ik denk dat de toekomst van Nederland meer verdient dan dat."
Het RIVM verwacht dat door de huidige leefstijl in 2040 meer dan de helft van de Nederlanders chronisch ziek is. Monsma: "Dat willen wij voorkomen. We hopen een goede basis te leggen voor de jeugd, zodat we op termijn ook in staat zijn om de toenemende zorgkosten te beteugelen, die de pan uit dreigen te rijzen."
Vorige maand bleek uit onderzoek van Ipsos in opdracht van NOC*NSF dat sinds de invoering van de coronaregels 1,7 miljoen mensen minder sporten, vooral kinderen.
NOC*NSF sluit zich daarom dus graag aan bij De Gezonde Generatie. "Waar ik zelf het meest van schrok, is dat er best grote verschillen zijn", zegt Maurits Hendriks, technisch directeur bij de sportkoepel. "Er zijn heel grote groepen in Nederland waarbij het zeker niet slecht gaat, die tot de gelukkigste van Europa behoren. Maar er zijn helaas toch ook wel groepen waar dat minder het geval is. Die verschillen in Nederland vind ik schrijnend."
Daarom worden bekende topsporters, zowel olympisch als paralympisch, ingezet om jongeren te inspireren. Hendriks: "Wat onze topsporters heel goed kunnen, is iedere dag gezonde keuzes maken. En wat blijkt, is dat kinderen wel degelijk helden hebben binnen de Nederlandse topsport. Daarom willen we die twee bij elkaar brengen."
Welke rol de topsporters de komende jaren precies gaan spelen, wordt nog uitgewerkt. Ook willen de organisaties gaan samenwerken met scholen. Zo willen ze voorkomen dat jongeren in pauzes snacks halen bij cafetaria's in de buurt.
"Of dat ze softdrugs gaan verhandelen", zegt Hendriks. "Daar zit nog een hele uitdaging. Maar het lijkt mij ook zeker zinvol om te beginnen met een gesprek met die generatie."