Het kabinet trekt de komende drie maanden nog eens 13 miljard euro uit voor steun aan ondernemers die in financiële problemen komen door de coronacrisis. Het huidige noodpakket loopt af op 1 juni maar het wordt nu met drie maanden verlengd. Doel is het zoveel mogelijk behouden van banen.
Bij de presentatie benadrukten de ministers Hoekstra, Koolmees en Wiebes dat met het pakket de economie tijd krijgt om zich aan te passen aan de nieuwe omstandigheden en dat het kabinet rekening houdt met faillissementen en ontslagen. Van het eerste noodpakket profiteert inmiddels één op de vijf werkenden in Nederland.
Wiebes zei dat de economie na de coronacrisis nooit meer hetzelfde wordt. Omdat op sommige punten strengere eisen worden gesteld en ook meer bedrijven weer aan het werk gaan, verwacht Hoekstra dat minder bedrijven van het steunpakket gebruikmaken dan van het eerste. Bij de 13 miljard is geen rekening gehouden met niet ontvangen belastinginkomsten.
Werkgevers die een beroep doen op de verlengde NOW-regeling krijgen net als nu geen subsidie als ze werknemers ontslaan, maar de boete van 50 procent verdwijnt als het gaat om ontslag om bedrijfseconomische redenen. Rond de ontslagboete was veel te doen. Vakbonden hebben zich fel tegen het schrappen van de boete gekeerd.
In de verlengde NOW-regeling kunnen ondernemers een tegemoetkoming aanvragen als ze minstens 20 procent omzetverlies hebben. De regeling kent dezelfde systematiek als de vorige, maar de vaste opslag gaat omhoog van 30 naar 40 procent. Daarmee levert de NOW voortaan ook een bijdrage aan andere kosten dan alleen loonkosten. Verder is in de criteria een tegemoetkoming aan seizoensgebonden bedrijven makkelijker geworden.
Bedrijven die van de regeling profiteren, mogen geen bonussen aan het bestuur en de directie uitkeren en geen dividend betalen aan aandeelhouders. Bovendien mag het bedrijf geen eigen aandelen inkopen. Verder worden werkgevers die NOW aanvragen, verplicht hun werknemers te stimuleren aan bij- en omscholing te doen. Daarvoor trekt het kabinet 50 miljoen uit.
De voorwaarden voor zzp-ers die aanspraak willen maken op een uitkering ter hoogte van het sociaal minimum worden strenger. Daarvoor wordt een zogenoemde partnertoets ingevoerd. Zzp'ers die kunnen terugvallen op het inkomen van hun partner kunnen vanaf volgende maand geen financiële 'coronasteun' meer krijgen.
De invoering van de partnertoets is bedoeld om te garanderen dat alleen zzp'ers in 'broodnood' een beroep doen op de zzp-regeling.
MKB'ers in onder meer de horeca, recreatie en theaters die getroffen zijn door de crisis krijgen een compensatie voor hun vaste lasten die kan oplopen tot 20.000 euro. De hoogte van de compensatie is afhankelijk van het omzetverlies. Allerlei kredietregelingen voor kleine en middelgrote bedrijven lopen door.
Flexwerkers die door de coronacrisis hun baan hebben verloren en niet in aanmerking komen voor WW of bijstand kunnen drie maanden lang een uitkering krijgen van 600 euro. In totaal gaat het dan dus om 1800 euro. De betrokkenen moeten wel kunnen aantonen dat ze in de maand februari 500 euro of meer verdienden. Verder wil Koolmees de regeling nog met de Kamer bespreken voordat hij hem invoert. 
De periode waarin getroffen ondernemers belastinguitstel kunnen aanvragen, wordt verlengd tot 1 september. Verzuimboetes voor niet op tijd betalen, hoeven niet te worden voldaan. De rente wordt verlaagd.