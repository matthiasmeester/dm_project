Nederlandse grensgemeenten als Roermond en Venlo hebben de Duitse media ingeschakeld om een massale toestroom van Duitse dagjesmensen op Hemelvaartsdag te voorkomen.
"De burgemeester van Venlo was vanochtend op RTL Deutschland, ik heb meerdere radio-interviews gehad en 14 Duitse journalisten gesproken", zegt Robert Bouten, woordvoerder van de Veiligheidsregio Limburg-Noord.
De Veiligheidsregio zocht zelf actief contact met de Duitse media, nadat het afgelopen zondag erg druk was in de Designer Outlet Roermond en de binnenstad van Venlo.
"We communiceren dat dit deze Hemelvaartsdag niet de dag is voor een familie-uitje. Lange wachtrijen zijn niet toegestaan. Als het te druk is worden zaken afgesloten, gaan parkeergarages en invalswegen dicht", vertelt Bouten. "En dan ontstaan er urenlange files. Dat wil je ook niet. Laat staan een boete van 390 euro."
Hemelvaartsdag is een populaire dag voor Duitse dagjesmensen, omdat in Duitsland de winkels dicht zijn. "En daar is winkelen met een mondkapje verplicht, hier niet. Dat maakt het extra aantrekkelijk. Maar ook hier gelden maatregelen. Ik hoor van veel Duitsers dat ze niet goed weten hoe het in Nederland geregeld is."
De Veiligheidsregio maakt gebruik van cameratoezicht en crowd control. "Tegelijk willen we niet dat de binnenstad geheel leeg is. De Duitse kooptoerist is van groot belang voor Venlo en heeft de binnenstad groot gemaakt. Daarom proberen we een middenweg te vinden en de bezoekers te spreiden door heel het centrum", zegt Bouten. In enkele straten is eenrichtingsverkeer ingesteld en in de outlet in Roermond zijn maximaal 3000 bezoekers toegestaan.
Ook in andere grenssteden zijn maatregelen getroffen tegen de drukte. Enschede heeft intensief contact met buurgemeentes en recreatieparken zijn grotendeels dicht. "We proberen dat via sociale media duidelijk te maken. Ook zijn er geen actieve campagnes van Enschede-Promotie", zegt Ton Kamp, woordvoerder van de gemeente. "Bovendien zijn de restaurants nog dicht, is de markt ontzettend uitgekleed en hebben de winkels beperkte openingstijden."
De lijn om een te grote toestroom van Duitse toeristen te weren, is al enkele weken geleden ingezet. "Tot anderhalve week geleden bleven de Duitsers massaal weg. Nu merken we dat er steeds meer Duitsers weer onze kant op komen", zegt Kamp. "Dat komt ook omdat er in Duitsland nog scherpere maatregelen gelden dan hier."
De gemeentes Emmen en Coevorden voorzien geen problemen. Marketing Drenthe promootte de noordelijke provincie de afgelopen jaren met succes, maar nu weten de Duitsers dat ze nu beter even weg kunnen blijven. "Dat komt doordat er heldere communicatie is van beide zijden. We hebben Goede Vrijdag achter de rug en 1 mei; beide dagen verliepen heel goed", vertelt een woordvoerder van de gemeente.
Toch is een toestroom van Duitse toeristen niet helemaal te vermijden, ziet de ANWB. "Het ontmoedigen is er uit. Want in Zeeland zijn de bungalowparken weer open en worden huisjes verhuurd. Ook kunnen Duitsers gewoon met hun camper of caravan kamperen. Er is weinig dat ze weerhoudt om nu te gaan."
En dat ziet de wegenbond ook aan de verkeersdrukte. Veel Duitse toeristen gaan traditiegetrouw in het Hemelvaartsweekeinde naar Zeeland. "Het is druk, opvallend druk. We zijn geen files meer gewend, maar dit is echt een typische vrijdagmiddagfile, zo'n uittochtspits met recreatief verkeer. Het is extra druk op de weg nu. 'Massaal' is te veel gezegd, maar de files komen wel boven de 100 kilometer uit. Dat hadden we nog niet verwacht."