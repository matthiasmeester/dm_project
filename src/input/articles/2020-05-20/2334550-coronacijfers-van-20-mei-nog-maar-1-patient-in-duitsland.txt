Het aantal doden in verband met het coronavirus is gestegen met 33. In totaal zijn er in Nederland nu 5748 overledenen van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 14 nieuwe ziekenhuisopnames gemeld. Dat is minder dan vorige week, toen gemiddeld per dag 35 nieuwe ziekenhuisopnames werden gemeld. In totaal zijn er nu 11.627 mensen in Nederland die vanwege het coronavirus zijn opgenomen of opgenomen geweest. Van hen liggen er minder dan 1200 nog in het ziekenhuis.
Het instituut wijst er daarbij op dat de dagelijks gemelde cijfers kunnen achterlopen: sterfgevallen en ziekenhuisopnames worden vaak pas na een aantal dagen doorgegeven door de GGD's. In het weekend is dat effect bij de sterfgevallen nog wat groter: veel mensen die in het weekend overlijden worden pas na het weekend gemeld.
Het RIVM telt overigens alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden.
Op het hoogtepunt van de crisis, begin april, bleek dat de 'oversterfte' waarschijnlijk twee keer hoger was dan het officiële dodental van het RIVM. In de weken daarna is dat verschil steeds kleiner geworden.
Het aantal coronapatiënten dat op de IC ligt is verder gedaald, met 18 naar 275. Op het hoogtepunt lagen er ruim 1400 patiënten met covid-19 op de IC. Sinds vandaag ligt er naar maar één patiënt op een intensive care in Duitsland. Begin april waren dat er 58. 
Het aantal mensen zonder covid-19 op de IC is weer iets toegenomen. Dat zijn er nu 527, vier meer dan gisteren. Omdat de reguliere zorg nog niet volledig is opgestart zijn het er nog altijd een paar honderd minder dan er normaal gesproken op de IC liggen.
Het aantal patiënten met corona dat op een gewone corona-afdeling van het ziekenhuis ligt is verder afgenomen, van 933 naar 922. Op het hoogtepunt lagen er bijna 3000 covid-19-patiënten op niet-IC-afdelingen in het ziekenhuis. Pas op 6 mei is het Landelijk Coördinatiecentrum Patiënten Spreiding dit cijfer structureel gaan melden.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.