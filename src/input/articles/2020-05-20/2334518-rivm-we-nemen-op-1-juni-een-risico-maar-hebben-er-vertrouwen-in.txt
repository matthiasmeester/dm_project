RIVM-directeur Van Dissel zegt dat nog onduidelijk is wat het effect is van het versoepelen van de coronamaatregelen. "We nemen per 1 juni een risico", is zijn conclusie. Er wordt nog gewerkt aan volgsystemen en onderzoeken, die naar verwachting nog niet klaar zijn op die datum. "Maar alles bij elkaar opgeteld, hebben we er vertrouwen in."
Van Dissel van het Rijksinstituut voor Volksgezondheid en Milieu praatte de Tweede Kamer bij over de laatste cijfers over het coronavirus. Hij zei dat de druk van het virus duidelijk aan het afnemen is en dat bijna alle landen op dit moment ongeveer dezelfde versoepelingen doorvoeren. Hij verwacht dat er voorlopig, nog zeker tot in 2022, kleinere of grotere "veenbranden" zullen plaatsvinden, waarbij het aantal besmettingen weer oplaait.
Van Dissel heeft vertrouwen in de aanpak:
Er wordt nog gewerkt aan allerlei volgsystemen waarmee in kaart kan worden gebracht of mensen zich bijvoorbeeld goed aan de anderhalvemeterregel blijven houden. Zo is het de bedoeling dat op basis van gegevens van telecombedrijven achterhaald kan worden hoeveel mobieltjes uit een andere plaats op een bepaald moment ergens waren. Daarvoor moet de Telecomwet tijdelijk worden aangepast.
Minister De Jonge gaat daar werk van maken. Het gaat uitdrukkelijk niet om het volgen van mensen, zegt hij, maar om het vaststellen waar het druk is geweest en waar mogelijk maatregelen moeten worden genomen om dat een volgende keer te voorkomen.
Verder lopen er nog allerlei onderzoeken naar de verspreiding van het virus. Zo wordt bekeken hoe groot het risico is bij het gebruik van de stem "anders dan bij spreken". Worden er bij zingen of schreeuwen druppels verspreid die anderen kunnen besmetten? Of kunnen koren weer gaan repeteren en voetbalwedstrijden weer met publiek worden gespeeld?
Op dat soort vragen is nog geen antwoord. Van Dissel: "We gaan met collega's in andere landen bespreken en onderzoeken of zingen, het spelen op blaasinstrumenten en airconditioning in gesloten ruimtes bijdragen aan de verspreiding van het virus. Maar het is nu te vroeg om daar al conclusies over te trekken." Er komt apart advies over de verspreiding van aerosolen (kleine druppels in de lucht) van het Outbreak Management Team aan het kabinet.