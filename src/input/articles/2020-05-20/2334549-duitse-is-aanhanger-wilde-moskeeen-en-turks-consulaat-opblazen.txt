Duitsland is mogelijk ontsnapt aan een reeks terreuraanslagen. Een man die twee weken geleden werd opgepakt voor vernielingen en brandstichting bij Turkse winkels, had vergaande plannen voor bomaanslagen op Turkse doelen in Duitsland, waaronder moskeeën en een consulaat. De verdachte, een aanhanger van terreurbeweging Islamitische Staat, heeft sinds zijn arrestatie meerdere bekentenissen afgelegd.
Op 8 mei werd de 25-jarige Muharrem D. per toeval in een trein in de deelstaat Beieren aangehouden. Hij had geen kaartje gekocht. Al snel werd duidelijk dat hij meer op zijn kerfstok had dan zwartrijden en wat drugsgerelateerde overtredingen. Hij bleek een koffer en een sporttas bij zich te hebben met daarin tien kant en klare pijpbommen en een lading explosieve chemicaliën.
Onmiddellijk bracht de politie D. in verband met een reeks incidenten in het nabijgelegen Waldkraiburg. Half april vlogen daar stenen door de ruiten van drie Turkse bedrijven. Een groentewinkel ging in vlammen op, waarbij gewonden vielen en meerdere Turkse families die boven het pand woonden maar net op tijd konden worden gered.
Na D.'s arrestatie vond de politie in zijn woning en garage nog eens 13 pijpbommen, springstof en een vuurwapen. Hij bekende zijn daden en zei te hebben gehandeld uit haat tegen Turkije.
Zelf komt D. uit een Duits-Koerdisch gezin en is hij in het Beierse Altötting geboren. Zeven jaar geleden heeft hij de Duitse nationaliteit aangenomen en de Turkse afgezworen. Hij was geradicaliseerd en naar eigen zeggen toegetreden tot terreurorganisatie Islamitische Staat.
IS vecht in het noorden van Syrië onder meer tegen Turkse troepen die daar vorig jaar zijn binnengetrokken. De terreurorganisatie is verantwoordelijk voor verschillende aanslagen in Turkije, maar heeft volgens extremismedeskundige Peter Neumann nooit eerder Turkse doelen in Europa in het vizier gehad. Hij spreekt dan ook van een nieuwe situatie in Waldkraiburg.
Maar wat was Muharrem D. van plan met al die pijpbommen waarmee hij op 8 mei werd gearresteerd? Volgens persbureau DPA was hij van plan om moskeeën aan te vallen van Ditib, een Turks-islamitische organisatie die sterke banden onderhoudt met de regering van president Erdogan.
DPA meldt dat D. uitgebreid aan de politie heeft bekend hoe ver zijn voorbereidingen al waren. Tussen 15 en 17 mei had hij onder meer de Centrale Moskee in Keulen met geweld willen binnendringen en de imam willen doodschieten. Ook het Turkse consulaat in München stond op zijn lijst van doelwitten. Als sinds februari was hij bezig geweest met het bouwen van explosieven. 23 daarvan waren al klaar voor gebruik.
Vanwege de omvang van de zaak is het onderzoek gisteren overgedragen aan het landelijke Openbaar Ministerie. Dat gebeurt vaker als er sprake is van ernstige terrorismeverdenkingen. Muharrem D. werd al verdacht van 27-voudige poging tot moord wegens de brandstichting in Waldkraiburg. Hoe de aanklacht na zijn bekentenissen verder wordt uitgebouwd, is nog onduidelijk.