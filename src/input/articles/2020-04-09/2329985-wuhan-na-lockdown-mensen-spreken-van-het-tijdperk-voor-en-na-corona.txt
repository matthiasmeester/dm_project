Bussen en treinen rijden weer, winkels openen langzaam hun deuren en inwoners tonen zich steeds meer op straat. Na ruim twee maanden - 76 dagen om precies te zijn - ging Wuhan gisteren van het slot af.
Correspondent Sjoerd den Daas is sinds zaterdag in de Chinese stad, waar eind vorig jaar de eerste coronabesmettingen werden gemeld. Wuhan was vervolgens lange tijd het epicentrum van de corona-uitbraak, totdat dat verschoof naar de Verenigde Staten en Europa.
Hij zag de afgelopen dagen, naast verdriet en woede, ook veel optimisme. "Mensen kwamen als een kind zo blij naar het station of het vliegveld", vertelde hij vandaag in een live Q&A. "Sommigen konden eindelijk weer naar huis."
Wuhan vierde het einde van de lockdown gisteren met een lichtshow:
Maar blijdschap gaat in Wuhan nog altijd hand in hand met angst voor de terugkeer van het virus, merkt Den Daas. "Mensen gaan wel weer even naar buiten om noodles te halen of om te vliegeren aan de Yangtze. Maar het is nog absoluut niet zoals voorheen. En dat zal het voor veel mensen ook nooit meer worden, vooral psychisch niet. Veel inwoners spreken van een tijdperk voor en na corona."
Ondanks dat winkels en bedrijven hun deuren weer mogen openen, ziet Den Daas nog veel gesloten rolluiken. Sommige bedrijven hebben hun personeel eruit gegooid omdat ze de crisis anders niet zouden overleven, zegt hij. "Economisch gezien zal alleen de tijd kunnen leren welk gat de coronacrisis heeft geslagen in Wuhan en de rest van China."
En hoewel inwoners van Wuhan nu dus naar buiten kunnen, moeten ze wel overal waar ze komen een speciale overheidsapp gebruiken. Die app werkt via WeChat, de Chinese WhatsApp, en werkt met onder meer locatiegegevens en medische gegevens over eventuele coronatests.
"Als je bijvoorbeeld in de supermarkt bent geweest en later blijkt dat daar op dat moment ook iemand was met het coronavirus, dan kan jouw groene code op je telefoon op oranje of rood schieten", legt Sjoerd uit. "Dan moet je opnieuw in quarantaine. Op die manier probeert men mensen zo vroeg mogelijk te isoleren." Hij beschrijft de nieuwe situatie als "vrijheid met een kooi eromheen".
Benieuwd naar het straatbeeld in Wuhan? Bekijk hieronder de volledige Q&A met correspondent Sjoerd den Daas:
Inwoners van Wuhan moeten hun 'gezondheidscode' regelmatig tevoorschijn halen. "Ook als je bijvoorbeeld je appartement uit wil", zegt de correspondent. "Voor veel appartementencomplexen staan tenten waar je temperatuur wordt gecontroleerd en waar je moet laten zien dat je een groene code hebt in de app. Op basis daarvan wordt bepaald of je naar buiten mag."
Er wordt sowieso nog veel getest op het coronavirus in Wuhan en de rest van de provincie Hubei. Volgens Den Daas is men nu vooral bang voor mensen die wel drager zijn van het virus, maar geen symptomen hebben.
Ook zelf kwam hij Wuhan niet in zonder controle. "Ik werd gebeld door het buurtcomit√©, een soort lokaal gezondheidscentrum, van de wijk waarin mijn hotel ligt. Daarna moest ik een wattenstaafje in mijn keel doen, 24 uur later nog een keer, en na een negatieve uitslag kon ik aan het werk."
Als je dan eenmaal buiten bent, ben je in Wuhan verplicht om een mondkapje te dragen. "Wat dat betreft zijn ze hier streng in de leer."
Aan social distancing - in Wuhan moeten mensen minstens 1 meter afstand van elkaar houden - zijn de Chinezen minder goed, constateert hij. "Ik zag gisteren op het vliegveld en op het treinstation dat dat best ingewikkeld is. Men zit echt alweer vaak op elkaars lip."
Zelf blijft Den Daas, die in de Chinese hoofdstad Peking woont, voorlopig nog wel even in Wuhan. "Er mogen elke dag 1000 mensen van Wuhan naar Peking, maar de laatste keer dat ik keek hadden zich daarvoor al 11.000 mensen aangemeld."
Voordat hij naar Peking terug kan, moet hij in ieder geval opnieuw worden getest. Maar eerst gaat Den Daas in Wuhan nog verhalen verzamelen over de situatie daar. "Daarna gaan we naar Peking en daar weer twee weken verplicht in quarantaine. Dus dat wordt twee weken Netflixen."