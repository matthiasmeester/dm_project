In de eerste week van april (30 maart t/m 3 april) zijn er 69 bedrijven failliet verklaard. Dat zijn er 25 meer dan in de week daarvoor (23 t/m 27 maart).
Onder normale omstandigheden meldt het CBS die cijfers elke maand, maar door de corona-crisis en de impact daarvan op het bedrijfsleven brengt het statistisch bureau de cijfers nu elke donderdag om 12.00 uur naar buiten. Dit is de tweede update.
De faillissementscijfers zijn nog niet heel anders dan vorig jaar. In de eerste veertien weken van dit jaar zijn er 836 bedrijven failliet verklaard; acht minder dan in dezelfde periode van 2019.
Er zit altijd een vertraging in de cijfers, omdat het CBS alleen faillissementen meetelt die zijn uitgesproken door de kantonrechter. Faillissementsaanvragen zitten hier niet in. Het CBS houdt er rekening mee dat het aantal faillissementen vanwege de coronacrisis de komende tijd gaat stijgen.
De meeste faillissementen waren afgelopen week in de horeca, vijftien bedrijven gingen in die sector failliet. Niet eerder gingen dit jaar in een week zoveel horeca-ondernemingen failliet. In de eerste dertien weken van het jaar gingen er per week gemiddeld 3,5 horecabedrijven failliet.
Sinds 2017 is de trend van het aantal faillissementen redelijk vlak. In 2013 was er vanwege de economische crisis een piek, met 12.306 faillissementen. Daarna daalde het tot rond de 3200 faillissementen per jaar.
Hieronder een overzicht van de vijf sectoren waar afgelopen week (week 14, 30 maart t/m 3 april) de meeste faillissementen vielen: