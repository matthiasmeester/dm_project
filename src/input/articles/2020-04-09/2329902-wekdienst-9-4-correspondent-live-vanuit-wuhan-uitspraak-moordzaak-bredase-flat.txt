Goedemorgen! De rechter doet uitspraak in de zaak van de twee moordverdachten die in 2018 van het balkon van een flat in Breda zijn gesprongen en het kabinet komt bijeen voor crisisberaad. 
Het wordt vandaag vrij zonnig, met 15 graden op de Wadden tot 23 graden in het zuidoosten. De komende dagen blijft het vrij warm met ook redelijk wat zon. Wel neemt vanaf zondag de kans op een bui toe.
Moet je de deur uit vandaag? Hier vind je het overzicht van de werkzaamheden en files en de situatie op het spoor.
Voor de tweede dag op rij zijn er in de Verenigde Staten bijna 2000 mensen overleden aan de gevolgen van het coronavirus. Dinsdag stierven 1939 inwoners, het afgelopen etmaal waren het er 1973. Daarmee komt het dodental in de VS op 14.695, blijkt uit cijfers van de Johns Hopkins-universiteit.
Ook lichaam van vermiste achterkleinzoon Robert Kennedy gevonden: de 8-jarige Gideon McKean verdween vorige week samen met zijn moeder bij het kanovaren in de Amerikaanse staat Maryland. Het lichaam van zijn moeder Maeve Kennedy McKean werd eergisteren gevonden.
Meeste scholen hebben alle leerlingen in beeld, toch met 5200 geen contact: op ruim twintig procent van de scholen weten schoolleiders van sommige leerlingen niet waar ze zijn, blijkt uit een peiling van de Algemene Vereniging Schoolleiders (AVS) onder 968 schoolleiders.
U2 doneert 10 miljoen voor Ierse beschermingsmiddelen: het eerste materiaal dat met het geld is gekocht, waaronder een miljoen wegwerphandschoenen. is deze week vanuit China aangekomen in Ierland.
Op de app TikTok leven jongeren zich uit tijdens de coronacrisis. Sommige video's gaan de hele wereld over. Zo ook die van NOS-verslaggever Jeroen Gortworst. Hij had niet verwacht dat zijn nepvliegtuigfilmpje zo ontzettend veel gedeeld zou worden. Het fragment is uitgezonden in talkshows als Goodmorning Britain van de BBC en de Today Show in de VS en sommige bekende sterren reageren erop.
Voor wie het filmpje gemist had, en voor wie er nog een keer om wil lachen: dit is hem.
Fijne dag!