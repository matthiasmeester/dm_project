Het aantal mensen dat door het coronavirus is overleden, is met 148 toegenomen, meldt het RIVM. Dat is nagenoeg gelijk aan gisteren, toen 147 sterfgevallen werden gemeld. Voorzover bekend zijn in Nederland nu 2396 mensen overleden in verband met covid-19, de ziekte die door het virus wordt veroorzaakt.
De cijfers die het RIVM elke dag publiceert heeft het instituut gisteren en vandaag doorgekregen van de GGD's. Dat wil niet zeggen dat die mensen ook gisteren en vandaag zijn overleden. Sterker nog: de meesten zijn eerder overleden, maar hun overlijden is gisteren en vandaag pas gemeld aan het RIVM.
Het aantal patiënten dat in het ziekenhuis ligt of heeft gelegen is met 237 toegenomen tot 7972. Dat is het laagste aantal nieuwe ziekenhuisopnames in ruim twee weken tijd. Het aantal komt niet in de buurt van de meest extreme dagen vorig week, toen er vijf dagen waren dat er meer dan 500 ziekenhuisopnames werden gemeld.
Er liggen minder coronapatiënten in ziekenhuizen dan gisteren. Op gewone ziekenhuisafdelingen liggen nu 2731 patiënten, 34 minder dan gisteren.
Het aantal coronapatiënten dat op de intensive care ligt is wel weer iets toegenomen. Vandaag liggen er 9 mensen meer op de intensive care dan gisteren. In totaal zijn er nu 1417 bedden bezet. Gisteren nam het aantal coronapatiënten op de IC's voor het eerst juist af: toen lagen er 16 coronapatiënten minder op de intensive care dan de dag daarvoor. Op die dag lagen er 1424 coronapatiënten op de IC's in Nederland.
"Het is eigenlijk stabiel", zegt Ernst Kuipers van het coördinatiecentrum. "Als het zo blijft, zitten we nu op de piek". Volgens hem is het onduidelijk hoelang deze "plateaufase" duurt.
Van de 1417 coronapatiënten liggen er 56 in Duitsland op een IC. "Er is discussie over of je patiënten naar Duitsland moet verplaatsen, maar we zien dat er IC's zijn die erg onder druk staan", zegt Diederik Gommers van de Nederlandse Vereniging voor Intensive Care. Het is volgens hem te vroeg om patiënten terug te halen uit Duitsland. "Pas als het echt consequent en stabiel daalt, kunnen we dat doen."
Het aantal coronapatiënten op gewone ziekenhuisafdelingen is iets minder dan gisteren: het zijn er nu ongeveer 2731, 34 minder dan gisteren.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor waarschijnlijk hoger zijn.
Het aantal bewezen coronapatiënten is gebaseerd op het door de GGD'en gemelde aantal mensen dat positief is getest. Het merendeel van de mensen met klachten wordt niet getest, waardoor dit cijfer volgens het RIVM geen goede graadmeter is voor de ontwikkeling van het virus in Nederland.
De gemiddelde leeftijden van patiënten in het ziekenhuis en patiënten die zijn overleden worden ook aangeleverd door het RIVM. Het percentage geeft het aantal patiënten of doden aan ten opzichte van het totale aantal ziekenhuisopnames van coronapatiënten of sterfte van coronapatiënten.