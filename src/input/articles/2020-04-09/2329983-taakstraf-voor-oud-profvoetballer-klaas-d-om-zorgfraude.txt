Oud-profvoetballer Klaas D. en zijn vrouw zijn veroordeeld voor zorgfraude. Ze hebben allebei een taakstraf opgelegd gekregen. Het stel runt een bedrijf dat zorg verleent aan mensen met autisme. D. maakte volgens de rechtbank bijna vijf jaar lang valse facturen.
Het clubicoon van PEC Zwolle zette op de facturen hoge bedragen aan verleende zorg, terwijl een deel van die zorg nooit was gegeven. Door de zorgkantoren waarbij de facturen werden ingediend, werden daardoor te hoge PGB-bijdragen vastgesteld en uitbetaald.
Het bedrijf uit Harderwijk kreeg daardoor meer geld dan redelijk was. "Het echtpaar en hun bedrijf verrijkte zich op deze manier op onrechtmatige wijze", aldus de rechtbank in het vonnis.
Het Openbaar Ministerie had tegen D. en zijn vrouw 2,5 jaar celstraf geëist, waarvan een half jaar voorwaardelijk. De rechtbank vindt een gevangenisstraf niet passend omdat het onderzoek in de zaak zeven jaar heeft geduurd.
D. moet een taakstraf uitvoeren van 240 uur. Zijn vrouw kreeg een taakstraf van 180 uur opgelegd. De rechtbank rekent het de twee zwaar aan dat ze als zorgverleners misbruik hebben gemaakt van het PGB-systeem.
D. heeft de zorgfraude altijd ontkend, meldt RTV Oost. Hij en zijn echtgenote verklaarden juist erg goed voor hun cliënten te hebben gezorgd. De rechtbank benadrukte in dat verband dat de kwaliteit van de verleende zorg niet ter discussie staat.
Zijn hele voetbalcarrière kwam D. uit voor de Overijsselse club. In het stadion is een tribune naar hem vernoemd. PEC liet eerder weten dat die naam ook bij een veroordeling niet zal worden aangepast. Toch zei PEC-voorzitter Adriaan Visser vandaag tegen RTV Oost "een en ander komend weekend eens te bespreken", toen de regionale omroep hem na de uitspraak vandaag vroeg of de naam niet alsnog wordt aangepast.