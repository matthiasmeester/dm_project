In de Verenigde Staten is Linda Tripp gisteren op 70-jarige leeftijd overleden. Zij speelde een belangrijke rol in het schandaal rond Monica Lewinsky en de daaropvolgende afzettingsprocedure tegen president Bill Clinton in 1999. Tripp leed aan alvleesklierkanker.
Tripp was ambtenaar op het ministerie van Defensie. Ze maakte opnames van telefoongesprekken met stagiaire Lewinsky, die daarin vertelde over haar seksuele relatie met Clinton. Tripp gaf de opnames aan speciaal aanklager Kenneth Starr en ze kwamen ook bij weekblad Newsweek terecht.
Starr deed onderzoek naar corruptie en een eerder geval van mogelijke seksuele intimidatie door Clinton. Samen met het verhaal van Lewinsky leidde dat tot een 453 pagina's tellend rapport. Clinton beweerde in hoorzittingen onder ede nooit seks te hebben gehad met de stagiaire.
Het leidde tot een afzettingsprocedure tegen Clinton in 1999. De Senaat sprak hem vrij, waardoor hij aan kon blijven als president.
Bij een deel van het publiek werd Tripp gezien als een belangrijke klokkenluider, maar er waren ook veel mensen die haar zagen als een verrader. Dat kwam door de manier waarop ze aan de opnames was gekomen. Tripp was in het Pentagon bevriend geraakt met Lewinsky, die haar in vertrouwen nam en vertelde over haar seksuele relatie met Clinton.
Op advies van een literair agent besloot Tripp die gesprekken op te nemen. Newsweek kreeg ze later in handen. In de gesprekken moedigde Tripp Lewinsky aan om te vertellen over haar contacten met de president. Ook suggereerde Tripp dat ze bewijsmateriaal, zoals een jurk met spermavlekken van Clinton, goed moest bewaren als een soort 'verzekeringspolis'.
Tripp werd op de laatste dag van het presidentschap van Clinton in 2001 ontslagen. Daarna werkte ze zelden mee aan optredens in de media.
Monica Lewinsky verstuurde gisteren, voor het overlijden van Tripp bekend was, nog een opvallende tweet. Daarin zei ze te hopen dat Tripp snel beter wordt, ondanks alles wat er in het verleden gebeurd is: