Het Nederlandse voetbal ligt alweer een maand stil, maar dat wil niet zeggen dat de eredivisieclubs stilzitten. De clubs nemen hun maatschappelijke verantwoordelijkheid en zetten zich in voor mensen die het moeilijk hebben door de coronapandemie.
De achttien voetbalclubs uit de eredivisie hebben donderdag het landelijk vrijwilligersplatform Eredivisievoorelkaar.nl gelanceerd. Daarop kunnen mensen hulp vragen of hulp aanbieden in deze coronacrisis.
De aanvoerders deden eerder al een oproep aan alle Nederlanders om thuis te blijven en speciale waardering uit te spreken voor mensen met vitale beroepen.
De afgelopen weken hebben de clubs al van alles gedaan voor mensen die het nodig hebben. Van bellen en kaartjes sturen tot het bezorgen van paaspakketten aan oudere fans.
De koploper in de eredivisie heeft al diverse initiatieven ontplooid. Zo heeft de spelersgroep een donatie gedaan aan de Voedselbank.
Ziekenhuizen in Amsterdam die een tekort hadden aan kleding, hebben pallets met kleding gekregen die onder de operatiekleding wordt gedragen. En kinderen die in quarantaine zitten in het Emma Kinderziekenhuis werden verrast met honderd kleine ballen, zodat ze nog wat kunnen bewegen.
De Amsterdamse club heeft ook belteams geformeerd van medewerkers die het momenteel rustiger hebben. Zij plegen telefoontjes met onder anderen seizoenkaarthouders boven de zeventig jaar en oud-spelers van het eerste elftal die op leeftijd zijn.
Ook steunt de club projecten van de gemeente Amsterdam die erop zijn gericht om jongeren in deze tijd te laten bewegen.
AZ heeft zijn ruim zevenhonderd seizoenkaarthouders van boven de zeventig een hart onder de riem gestoken met een speciaal paaspakket. Het pakket - met onder meer een paasbrood, chocolade en vers sap - werd persoonlijk thuisgebracht, onder anderen door spelers en medewerkers van AZ.
Namens het eerste elftal bezorgden Teun Koopmeiners, Ron Vlaar, Marco Bizot, Dani de Wit en Ferdy Druijf de pakketten. Ook directeur Robert Eenhoorn hielp een handje.
Ook in Rotterdam-Zuid wordt niet stilgezeten. Zo heeft Feyenoord met stadgenoten Sparta en Excelsior bloemen uitgedeeld bij zorginstellingen. Samen met Ajax was er vorige maand - in het weekeinde van de afgeblazen Klassieker - al een gezamenlijk eerbetoon aan het zorgpersoneel.
Komende week lanceert Feyenoord een online platform waarop de eigen initiatieven een centrale plek krijgen, maar ook de supporters en Rotterdamse welzijnsorganisaties kunnen laten zien wat zij voor anderen kunnen betekenen.
PSV heeft ook tal van maatschappelijke initiatieven in het leven geroepen. Zo kunnen mensen zich bij de club aanmelden om een handgeschreven kaart uit naam van PSV naar oudere, zieke of kwetsbare dierbaren te sturen. Onder anderen trainer Ernest Faber, directeur Toon Gebrands en spelers Donyell Malen en Cody Gakpo zitten in het schrijfteam. 
Verder heeft de club tablets uitgedeeld aan verzorgingshuizen in de regio, zodat mensen contact kunnen houden met hun familie. En PSV steunt een actie van supporters voor de Voedselbank door middel van een loterij waarbij memorabilia zijn te winnen van oud-spelers als Ruud van Nistelrooij, Boudewijn Zenden en Hans van Breukelen.
PSV is eveneens een online platform met alle initiatieven begonnen: #PSVwestandtogether. De club heeft ook het Philips Stadion beschikbaar gesteld, mocht de gemeente Eindhoven daar behoefte aan hebben. 
Willem II biedt, onder meer via het online platform 'Willem II leeft mee', activiteiten aan voor de fans die nu noodgedwongen thuiszitten. Ook houdt de Tilburgse club telefonisch contact met de ouderen die deelnemen aan het Football Memories-project.
En dat is dan nog maar de top-5 van de eredivisie. Uiteraard zetten ook de andere clubs zich in. Zo heeft FC Utrecht eveneens een online platform opgericht en was er bijvoorbeeld dinsdag een door de club georganiseerd optreden van de Utrechtse zanger Dennis Kroon in de tuin van een zorgcentrum in Bilthoven.
In Groningen bezorgen fans voedselpakketten bij mensen die hun pakket niet meer zelf kunnen ophalen en spelers van RKC Waalwijk brachten de overgebleven frisdranken, die normaal tijdens wedstrijden worden verkocht, langs bij de Voedselbank.