Over precies een jaar beginnen in Tokio, als alles goed gaat, de Olympische Spelen. De NOS telt vanaf vandaag af naar de openingsceremonie met iets nieuws: de NOS Olympische podcast. Een serie van dertig persoonlijke gesprekken met olympische sporters.
Presentatoren Henry Schut en Jeroen Stekelenburg gaan, om en om, op bezoek bij een Nederlandse sporter voor een ontspannen gesprek van ongeveer een uur. Een gesprek dat verder gaat dan 'wat ging er door je heen op dat moment?' en waarbij je de sporter en de mens achter de sporter beter leert kennen.
De eerste gast van de NOS Olympische podcast is Pieter van den Hoogenband, chef de mission en drievoudig olympisch zwemkampioen.
Beluister de NOS Olympische podcast via deze link, die je brengt naar jouw favoriete platform.
De gasten zijn de crème de la crème van de Nederlandse topsport, en in de meeste gevallen ook medaillekandidaat in Tokio. Onder hen is hockeyster Eva de Goede, die onder meer vertelt over haar burn-out na de Olympische Spelen in Rio de Janeiro. Met handbalster Estavana Polman gaat het natuurlijk over de wereldtitel, maar ook over het moederschap.
Wielrenster Annemiek van der Vleuten praat over de impact van haar val in Rio, maar ook over de mooie bloemen die ze tegenkwam tijdens haar trainingskamp in Colombia. En wordt judoka Noël van 't End in Tokio de nieuwe Anton Geesink? En surfer Kiran Badloe de nieuwe Dorian van Rijsselberghe?
De NOS Olympische podcast had eigenlijk in maart dit jaar moeten beginnen, met vandaag de laatste aflevering voor de Spelen. Maar het moge bekend zijn: de coronacrisis gooide roet in het eten van de podcast én de Spelen zelf.
Daarom is vanaf vandaag de eerste NOS Olympische podcast te beluisteren, met elke week een nieuwe. Vanaf september komt er iedere twee weken een nieuwe podcast online.
Na dertig interviews is de laatste aflevering te horen in juli 2021, precies op het moment dat de Olympische Spelen in Tokio, hopelijk, eindelijk beginnen.