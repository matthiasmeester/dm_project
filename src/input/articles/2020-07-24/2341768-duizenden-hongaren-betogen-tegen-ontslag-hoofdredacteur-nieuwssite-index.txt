In de Hongaarse hoofdstad Boedapest zijn duizenden mensen de straat op gegaan om te demonstreren tegen het ontslag van de hoofdredacteur van de grootste onafhankelijke nieuwswebsite Index. Ook betuigen ze steun aan de rest van de redactie.
Index werd gezien als een van de laatste onafhankelijke media van Hongarije. Woensdag werd de hoofdredacteur ontslagen door het management van de nieuwsorganisatie. Nadat een aanhanger van de rechts-nationalistische premier Viktor Orbán enkele maanden geleden de advertentietak van Index overnam, werd al gevreesd voor de onafhankelijkheid van de website.
Vandaag stapten ruim zeventig journalisten en de drie adjunct-hoofdredacteuren op vanwege het ontslag van hun baas.
De demonstranten liepen een protestmars door Boedapest en kwamen ook langs het kantoor van Index. "We steunen de redactie", zei Miklos Hajnal van de oppositiepartij Momentum.
Bekijk hier de beelden van de demonstratie:
"Ze hebben er alles voor over gehad om te laten zien wat er aan de hand is", zei Hajnal. "Dat een medium vernietigd kan worden, en zelfs het grootste en meestgelezen nieuwskanaal vernietigd kan worden."
Het ontslag van hoofdredacteur Szabolcs Dull wordt gezien als een grote tegenslag voor de persvrijheid in Hongarije. Andere media verloren op een soortgelijke manier hun onafhankelijkheid. Sommige daarvan zijn nu propagandakanalen voor minister-president Orbán.
Persorganisatie Reporters Without Borders hanteert een ranglijst van landen en hun persvrijheid. Hongarije staat op plaats 89, op Bulgarije na de laagste plek in de Europese Unie.