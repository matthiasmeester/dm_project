In Duitsland wordt stilgestaan bij het Love Parade-drama, tien jaar nadat het dancefestival in Duisburg veranderde in een nachtmerrie.
De toegangstunnel naar het festivalterrein kon de 1,4 miljoen bezoekers niet aan. In de paniek die ontstond toen niemand zich meer kon verroeren, vielen tientallen doden en raakten honderden mensen gewond.
In de tunnel zijn vandaag kaarsjes aangestoken en ook op sociale media herdenken mensen de gebeurtenis. Ze zijn teleurgesteld dat de rechtszaak tegen de organisatie, de gemeente en de voormalig burgemeester van Duisburg in mei definitief werd geseponeerd. "Een klap in het gezicht van iedereen die gewond is geraakt in het evenement", schrijft Tim Kettenhofen op Instagram.
Ook Nederlandse bezoekers herinneren zich de tragische gebeurtenissen nog scherp. De vriendengroep van de 42-jarige Raymond kwam er goed vanaf. Hij ziet nog de snelweg voor zich waar de rij ambulances steeds langer werd.
Omdat de organisatie wilde voorkomen dat er paniek zou uitbreken, speelden de dj's op het festivalterrein gewoon door. Raymond herinnert zich dat hij daarom relatief laat doorhad wat er aan de hand was. "Maar toen we bezorgde telefoontjes uit Nederland kregen, begon ik de ernst van de situatie te zien. Als we een trein eerder hadden genomen, hadden mijn vrienden en ik ook op het bewuste moment in de tunnel gestaan."
Het festivalterrein werd aan het eind van de middag afgesloten, omdat het er te vol werd. Toch wilden er nog steeds bezoekers het terrein op. 
De toegangstunnel waar duizenden bezoekers van de Love Parade in de verdrukking kwamen, werd na het ongeluk de 'dodentunnel' genoemd. Bekijk hier de terugblik. 
De mensen die nog naar binnen wilden en de bezoekers die het terrein af wilden, kwamen in de tunnel klem te ziten. Ze raakten in de verdrukking en werden onder de voet gelopen. 21 mensen, waaronder een Nederlander, kwamen hierbij om het leven en 650 bezoekers raakten gewond.
Raymond en zijn vrienden wisten uiteindelijk weg te komen via een omgevallen hek dat langs het spoor stond. Eenmaal aangekomen op het station was de sfeer ook daar grimmig. "Dat was beangstigend en ik besefte dat het zo weer zou gebeuren als er zoveel mensen geen kant op kunnen."
Sindsdien vermijdt Raymond festivals: "Die drukte zoek ik echt niet meer op."
Justitie in Duitsland vervolgde vier mensen van de festivalorganisatie en zes medewerkers van de gemeente vanwege hun rol in het ontstaan van de noodlottige situatie. Na een langdurig proces werd de zaak bijna tien jaar na de ramp, in mei van dit jaar, definitief geseponeerd.
Wegens tijdgebrek, de coronacrisis en omdat de schuld te moeilijk vast te stellen is, besloot de rechter dat er geen vonnis komt. De verdachten werden uiteindelijk niet schuldig, maar ook niet onschuldig bevonden. Na de dramatisch verlopen editie van 2010 is Love Parade niet meer opnieuw georganiseerd.