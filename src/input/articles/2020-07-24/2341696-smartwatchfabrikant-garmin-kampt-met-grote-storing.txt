Garmin, maker van gps-apparaten, smartwatches en andere wearables, kampt al ruim een dag met een grote storing. Volgens het Zwitsers-Amerikaanse techbedrijf heeft de storing invloed op hun apparaten en is de helpdesk onbereikbaar. Verschillende media melden dat het bedrijf slachtoffer is geworden van een zogenoemde ransomware-aanval.
Een woordvoerder kan niet bevestigen dat het om een ransomware-aanval gaat en zegt dat het bedrijf druk bezig is met onderzoek. "Er wordt zo snel mogelijk aan een oplossing gewerkt, maar daar is vooralsnog geen zicht op."
De storing zit bij Garmin Connect. Bij slimme horloges synchroniseert dit systeem de statistieken van de telefoon met de app. Bij navigatiesystemen is het op dit moment niet mogelijk om kaarten te updaten. De gps-navigatie gebruiken kan wel, zegt de woordvoerder.
Naast consumentenapparaten is Garmin ook actief in de scheepvaart- en luchtvaartsector. Of de Garmin-systemen ook in de Nederlandse lucht- en scheepvaart worden gebruikt, kan de woordvoerder niet zeggen.