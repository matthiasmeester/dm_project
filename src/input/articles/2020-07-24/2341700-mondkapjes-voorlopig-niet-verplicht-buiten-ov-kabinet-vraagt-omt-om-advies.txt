Het kabinet gaat het Outbreak Management Team (OMT) om advies vragen over het gebruik van mondkapjes. Dat zei minister Grapperhaus van Jusititie en Veiligheid na overleg met de voorzitter van het Veiligheidsberaad, Hubert Bruls. Het dragen van een mondkapje buiten het openbaar vervoer wordt voorlopig niet verplicht. Ergens in de komende twee weken komt het OMT bijeen.
Het kabinet benadrukt dat wetenschappelijk niet is aangetoond dat mondkapjes beter werken en dat ze niet in de plaats van andere maatregelen kunnen komen. Er zal vanmiddag op het ministerie van Volksgezondheid een gesprek met deskundigen plaatsvinden.
Een Kamermeerderheid vroeg het kabinet om een nieuw OMT-advies over mondkapjes, nu de meningen van wetenschappers zo uiteenlopen en burgemeesters ook niet op één lijn zitten over te nemen maatregelen.
Experts in verschillende disciplines van de zorg adviseren het kabinet ook dat mondkapjes in contactberoepen binnen moeten worden ingevoerd. In een brief die in handen is van Nieuwsuur adviseren ze het kabinet binnen drie dagen nieuwe coronamaatregelen te nemen om een tweede golf van coronabesmettingen te voorkomen.
Grapperhaus benadrukt dat het kabinet nu geen extra maatregelen neemt en roept iedereen opnieuw op zich echt aan de regels te houden: anderhalve meter afstand houden, hygiëne naleven en thuisblijven bij klachten.
Volgens voorzitter van de Veiligheidsraad Bruls is een regionale mondkapjesplicht juridisch mogelijk, maar hij ziet het nog niet zo snel gebeuren. "In een hele specifieke situatie kan dat op een plek." Voor een hele stad ziet Bruls het niet voor zich. "Dat moeten er eerst nog heel wat stappen genomen worden. Je moet aantonen dat het bijdraagt aan de volksgezondheid."
Gisteren zei Bruls al geen voorstander van een mondkapjesplicht in openbare ruimte te zijn. Hij noemt afstand houden de kern van het beleid en vreest dat met mondkapjes de anderhalve meter afstand niet meer wordt nageleefd.
"We hadden misschien een beetje de hoop dat corona helemaal in een zomerslaap was gekomen, maar dat is dus duidelijk niet zo. Als deze week ergens goed voor was, is dat het een wake-upcall voor ons allen is", aldus Bruls, die ook zei dat de Veiligheidsraad en het kabinet dagelijks monitoren. "We kunnen heel snel opschalen als het nodig is."
Kijk hier hoe Grapperhaus en Bruls de stand van zaken eerder vandaag toelichtten: 
De burgemeesters van Rotterdam en Amsterdam riepen het kabinet deze week op meer maatregelen voor te bereiden nu het aantal besmettingen stijgt en mensen de anderhalvemeterregel niet altijd naleven.
Aboutaleb en Halsema vroegen het kabinet om op meer plekken een mondkapjesplicht te overwegen. Aboutaleb pleit bovendien voor het verplicht stellen van quarantaine na een positieve coronatest. Nu is thuisisolatie nog alleen een advies.
In verschillende Europese landen is het dragen van een mondmasker in openbare gelegenheden inmiddels verplicht. Onder meer Frankrijk en België kennen de plicht om het gezicht te bedekken in afgesloten openbare ruimtes, zoals winkels, bioscopen en gebedshuizen.