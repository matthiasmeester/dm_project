Verscholen achter de mais, vlak boven Enschede, landde vrijdag de laatste van zes Boeings 747-400 van Lufthansa op Twente Airport, een voormalige luchtmachtbasis. Niet om later weer op te stijgen, maar om tijdelijk te worden geparkeerd en onderhouden. Er wordt namelijk nog altijd fors minder gevlogen door de coronacrisis.
De internationaal hard getroffen vliegindustrie krabbelt langzaam weer op, maar experts verwachten dat het nog jaren duurt voor de sector terug is op het oude niveau. Ondertussen zijn er nog net zoveel vliegtuigen als pre corona - en die moeten ergens staan. Zoals de Boeings van Lufthansa, die niet langer op de landingsbaan van Frankfurt konden blijven staan.
In Twente zijn ze maar wat blij met de vliegtuigen van Lufthansa:
Dat dat parkeren nu in Twente gebeurt, is best bijzonder. Wereldwijd kan dat namelijk maar op een paar plekken, zegt luchtvaartexpert Joris Melkert. "Met name in droge hete gebieden, in Spanje bijvoorbeeld of in Tuscon, Arizona. Nu er meer vliegtuigen zijn die je even kwijt moet, moet er ruimte worden gevonden. Twente Airport kan de keuze zijn omdat daar nog plek is. En het is dicht bij huis, dus makkelijker om er personeel naartoe te sturen."
In 2008 werd het militaire vliegveld Twente gesloten. In 2017 ging het weer open, op bescheiden schaal, voor onder meer zakenvliegtuigen. Het lukte gedurende al die jaren niet om er een commerciÃ«le en rendabele luchthaven van te maken.
Nu, dankzij het parkeren en onderhouden van vliegtuigen, zegt het bedrijf voor het eerst in zijn bestaan geld te gaan verdienen. Met een maandelijkse stallingsprijs van 10.000 euro per maand voor een groot vliegtuig, is dit nieuwe verdienmodel dus lucratief.
Dat deze winst in tijden van corona wordt geboekt, is op zijn minst bijzonder te noemen, zegt Melkert. "Vliegtuigen worden immers gekocht om te vliegen. Van de 24 uur in een etmaal, vliegt een langeafstandvliegtuig minimaal 14 uur. Lang parkeren gebeurt doorgaans alleen aan het einde van de levensduur. Als ze nog gewoon goed zijn maar er geen vraag naar is, moet je ze ergens parkeren."
Het parkeren van de vliegtuigen trekt veel dagjesmensen. Ook het personeel is onder de indruk van de grote Boeings - goed voor 400 zitplekken - die de afgelopen weken landden. "Dit is super bijzonder", zegt Nicoline van Geffen, sinds 1983 assistent airport manager. "In het verleden landden hier F16's en chartervluchten en in principe nog nooit een 747. Dit is nummer acht. Dat is ontzettend gaaf. Ik krijg elke keer weer kippenvel als er zo'n kist landt."
Ook Gerben Broekema, commercieel directeur van het vliegveld, is te spreken over de ontwikkeling. Volgens hem kunnen de zes Boeings hier misschien wel een jaar staan. "We hadden voor de coronacrisis al de ambitie om vliegtuigonderhoud te ontwikkelen en dat is nu in een stroomversnelling gekomen. Daarom is het hier nu drukker dan normaal."
Dat Twente Airport zich richt op stilstaande vliegtuigen is volgens Melkert een slimme zet. "Het is een fors vliegveld met veel ruimte. Iets wat in Nederland schaars is. Op andere vliegvelden wordt ook geparkeerd, maar Twente heeft het voordeel niet actief te zijn. Ik vind het een creatieve innovatie, maar het is natuurlijk wel zuur dat het moet gebeuren."