Fransen krijgen het dringende advies om niet af te reizen naar de Spaanse regio Catalonië, om verspreiding van het coronavirus te voorkomen, Ook zijn de Franse autoriteiten in overleg met Spanje om het verkeer tussen Spanje en Frankrijk "zoveel als mogelijk" te beperken, heeft premier Castex gezegd.
De grenzen blijven wel open, maar afgelopen weekend zei Frankrijk wel de optie om de grens te sluiten open te houden.
Frankrijk is bezorgd over de toename van het aantal coronabesmettingen in Catalonië. De afgelopen veertien dagen werden, gemeten tot gisteren, zo'n 8000 nieuwe besmettingsgevallen geregistreerd. Dat is bijna de helft van het totale aantal geregistreerde besmettingen in Spanje in dezelfde periode. In sommige gebieden zijn weer lockdowns van kracht.
Een Catalaanse overheidsfunctionaris reageert bij persbureau Reuters geïrriteerd op het Franse advies. Volgens de functionaris heeft Catalonië striktere coronamaatregelen dan andere Europese landen. Zo is het dragen van een mondkapje in het openbaar, zowel binnen als buiten, verplicht. Ook heeft de regering de vier miljoen inwoners van de regio Barcelona gevraagd zoveel als mogelijk thuis te blijven.
De autoriteiten hebben de eigen bevolking en toeristen opgeroepen waakzaam te zijn. Het kantoor van de Spaanse premier wilde niet reageren op de uitingen van Castex.
Ook Noorwegen neemt maatregelen vanwege de situatie in Spanje. Mensen die vanaf zaterdag vanuit het Zuid-Europese land terugkeren naar Noorwegen, moeten tien dagen in quarantaine. Volgens de Noorse publieke zender NRK zitten er zo'n 12.000 Noren in Spanje.
Het ministerie van Buitenlandse Zaken in Den Haag raadt aan om in Catalonië waakzaam te zijn, door lokale uitbraken van het coronavirus. Het advies aan bewoners is om zoveel mogelijk thuis te blijven. Restaurants en terrassen zijn beperkt open. Het gaat om Barcelona, de randgemeenten, het gewest Segrià (de stad Lleida en omgeving) en de regio Aragón, die grenst aan Catalonië (Zaragoza en oostelijke districten).
Verkeer van en naar het gewest Segrià is verboden, behalve voor onmiddellijke doorreis over de snelweg. Daarom geldt voor Segrià het reisadvies oranje (alleen noodzakelijke reizen).
Noot van de redactie: Het ministerie van Buitenlandse Zaken in Den Haag zei vrijdag dat bezoeken aan Catalonië "streng worden afgeraden". Dat gold ook voor de regio Aragón, die grenst aan Catalonië. Ook adviseerde Buitenlandse Zaken Nederlanders die naar Aragón en Catalonië zijn geweest dringend om 14 dagen in quarantaine te gaan. Dit reisadvies bleek niet te kloppen en is zaterdag gecorrigeerd.