Op de 56ste dag van protesten in het Amerikaanse Portland hebben zowel de Verenigde Naties als een federale rechter het politiegeweld in de stad veroordeeld. Het ministerie van Justitie heeft een onderzoek aangekondigd.
Portland is de grootste stad in de noordwestelijke staat Oregon. Er zijn al weken Black Lives Matter-protesten, waar president Trump federale 'stormtroopers' op afstuurde, terwijl de lokale autoriteiten zich daartegen verzetten.
Elke dag zijn er harde confrontaties tussen de demonstranten en de federale politie. De burgemeester van Portland was gisteren een van de betogers die traangas in zijn ogen kreeg tijdens een protest tegen de federale troepen. Trump noemt de demonstranten anarchisten en aanstichters van geweld.
Ook afgelopen nacht vuurden de federale troepen weer traangas af om de demonstranten te verspreiden. De politie zegt te zijn bekogeld met projectielen en daarom traangas te hebben ingezet.
De demonstratie begon gisteren rustig, maar liep 's avonds uit de hand:
Ondertussen groeien de zorgen over het gewelddadige optreden van de politie. Na een aanklacht van journalisten oordeelde een federale rechter dat de politie in de komende twee weken niet langer geweld mag gebruiken tegen journalisten. Ook mogen ze niet worden opgepakt. 
De rechter verwees daarbij naar het eerste amendement van de Amerikaanse grondwet, dat het recht op vreedzame vergadering waarborgt. "Er is geen overheidsbelang dat opweegt tegen de vrijheid van vergadering", schreef de rechter.
Ook de mensenrechtenorganisatie van de Verenigde Naties in Gen√®ve sprak zich vandaag uit tegen buitenproportioneel geweld door de politie tegen demonstranten en journalisten. "Vreedzame demonstranten worden opgepakt door politieagenten", zei een VN-woordvoerder. "We maken ons zorgen daarover. Dit kan leiden tot meer willekeurige opsluitingen en andere mensenrechtenschendingen."
Het Amerikaanse ministerie van Justitie stelt op verzoek van de Democraten een onderzoek in naar geweld van federale politieagenten tegen demonstranten. 