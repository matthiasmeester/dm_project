Omdat de Nijmeegse Vierdaagse vanwege het coronavirus werd afgelast, trokken de afgelopen dagen duizenden mensen hun wandelschoenen aan voor de alternatieve Vierdaagse. Wandelaars liepen vaak in hun eigen omgeving vier dagen lang 10, 20, 30, 40 of 50 kilometer per dag.
Een app registreerde de afgelegde route en bijbehorende afstand.
Sommige wandelaars werden toch feestelijk binnengehaald:
De 26-jarige Pim Brouwers uit Rijen was een van hen. Hij legde, vanuit zijn huis, 30 kilometer per dag af in zijn rolstoel. Hij deed drie keer eerder mee aan de Nijmeegse Vierdaagse; twee keer reed hij de 50 kilometer en een keer de 55.
Vanmorgen om iets voor half twaalf finishte Pim. Collega's haalden hem, m√©t gladiolen, binnen. "Dat was heel leuk. Maar de finish op de Via Gladiola is en blijft uniek. Die is niet na te bootsen."
Meestal staat langs de route veel publiek om de lopers aan te moedigen. "Ze helpen je erdoorheen als je het zwaar hebt. Dat was nu niet. Ik ben wel gewend om alleen te rollen, maar je mist de sfeer. En hoe gek het ook klinkt: ik miste de Zevenheuvelenweg. Die is echt niet altijd fijn. Met mijn rolstoel zeker niet. Maar die mis je gewoon."
Toch is hij blij dat hij heeft meegedaan. "Ik wil aan andere mensen met een handicap laten zien: het maakt niet uit wat je hebt, je kunt nog van alles."
De 77-jarige Eric Tappen uit Maarn deed al twintig keer mee aan de Nijmeegse Vierdaagse. Deze week liep hij met een groepje in de buurt van zijn huis de alternatieve versie. Hij legde elke dag zo'n 20 kilometer af.
"Het is natuurlijk leuk dat je met elkaar wandelt, maar de sfeer in Nijmegen is zo anders. Er is veel applaus. Het is niet te vergelijken."
Tappen liep verschillende routes. "We hadden de dag van Scherpenzeel, de dag van Leersum, die van Driebergen en vandaag de dag van Leusden. Waar we wonen is het erg heuvelachtig. Ook liepen we vaak in mul zand. Dat heb je in Nijmegen niet."
Nog eens meedoen aan een alternatieve Vierdaagse ziet Eric wel zitten. De Nijmeegse Vierdaagse is verleden tijd. "De honderdste Nijmeegse Vierdaagse was mijn twintigste. Toen had ik het wel gezien."
RTV Utrecht sprak uitgebreid met Eric.
Meta van der Woude (54) uit Heerlen is intensivist bij het Zuyderland Medisch Centrum en liep de afgelopen tijd haar eigen alternatieve Vierdaagse. Ze wandelde 20,2 kilometer om geld in te zamelen voor onderzoek naar corona.
Zelf lag ze eerder ook op de intensive care van het Radboudumc met het virus. Het gaat inmiddels beter, maar ze is nog lang niet de oude. "Ik heb de route in een week of drie afgelegd. Dat was voor mij haalbaar."
Na de opname op de intensive care moest ze alles opnieuw leren. "Ik kon niet meer lopen, niet zelf in een rolstoel gaan zitten. En nu, drie maanden later, is het nog lang niet op het oude niveau. Ik heb nog steeds moeite om de badkuip in te stappen en een fles water aan te pakken. Kortom: het gaat nog wel even duren."
Zorgprofessionals, wetenschappers en onderzoekers werken samen aan onderzoeken naar het coronavirus. Daarvoor is geld nodig en daarom is 'Wandel corona de wereld uit!' bedacht. Wandelaars wordt gevraagd zich te laten sponsoren en 20,2 kilometer te lopen of een veelvoud daarvan.
Met de wandelactie heeft Meta ruim 2000 euro opgehaald. "Voor elke kilometer ruim 100 euro. Ik vind onderzoek naar corona heel belangrijk."
Rinske van de Brink (28) uit Den Haag liep de afgelopen dagen met haar zus de alternatieve Vierdaagse vanaf een camping in Groesbeek. Vijf keer eerder liep ze de Nijmeegse Vierdaagse. Afgelopen jaren was ze controleur.
"Ik controleerde identiteitsbewijzen en op de wandeldagen stonden we op de route. We moesten kaarten knippen van wandelaars die langsliepen en bijvoorbeeld controleren of militairen genoeg bepakking hadden."
Toen ze zelf meedeed aan de Nijmeegse Vierdaagse liep ze elke dag 40 kilometer. "Dat vond ik wel erg ver." Dit jaar gingen zij en haar zus voor de 20 kilometer. "Deze afstand ligt mij beter. Met de gewone Vierdaagse loop je op asfaltwegen, wij konden lekker door het bos."