Moslims kunnen vanaf vandaag voor het eerst in 86 jaar weer bidden in de Hagia Sophia in Istanbul. De moskee was lange tijd een museum, maar is na een jarenlange rechtszaak weer een moskee geworden.
Bij het eerste vrijdaggebed in het wereldberoemde gebouw zijn president Erdogan en talloze Turkse politici aanwezig. Erdogan las zelf enkele verzen uit de koran voor. De christelijke afbeeldingen worden tijdens de islamitische gebeden met gordijnen afgedekt.
Gisteravond bracht president Erdogan ook al een bezoek aan het wereldberoemde gebouw. Hij onthulde daarbij een plaquette waarop in marmer staat gebeiteld dat de Hagia Sophia een moskee is.
Erdogan liet zich samen met zijn vrouw rondleiden door het bijna 1500 jaar oude bouwwerk:
De Hagia Sophia werd in de zesde eeuw na Christus gebouwd als kathedraal van Constantinopel in het toenmalige Byzantijnse Rijk. Na de val van de stad in 1453 maakten de Ottomanen er een moskee van. Onder Mustafa Kemal Atat√ºrk, die de Turkse staat seculier verklaarde en moderniseerde, werd het enorme en gezichtsbepalende bouwwerk een museum.
Conservatieve Turken, onder wie president Erdogan, drongen er al jaren op aan dat het museum weer een moskee moest worden. Een religieuze groep spande in 2016 een rechtszaak aan om dit te bereiken en werd twee weken geleden in het gelijk gesteld. Na het vonnis tekende Erdogan meteen een decreet om de status van het gebouw te veranderen.
De uitspraak leidde tot verontwaardiging, voornamelijk in christelijk-orthodoxe landen. De Griekse minister van Cultuur sprak van een "openlijke provocatie" van de hele beschaafde wereld. De Russisch-orthodoxe Kerk zei het besluit te betreuren en vreest dat de wijziging verdeeldheid in de hand werkt. Ook VN-organisatie Unesco betreurt de nieuwe functie van het werelderfgoed.
Gisteren belden de Russische president Poetin en de Griekse premier Mitsotakis met elkaar om zich gezamenlijk uit te spreken voor het behoud van de Hagia Sophia als "prestatie van de hele mensheid".
Toen bekend werd dat de Hagia Sofia weer een moskee zou worden, vroegen Turken zich af of een beroemde bewoner wel zou mogen blijven: