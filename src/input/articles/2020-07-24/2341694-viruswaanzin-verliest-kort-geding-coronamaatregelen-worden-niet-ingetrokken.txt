De coronamaatregelen hoeven niet te worden ingetrokken. Dat oordeelt de rechter in een kort geding dat tegen de staat was aangespannen door actiegroep Viruswaanzin. De groep eiste het einde van de anderhalvemetersamenleving en het per direct stopzetten van andere vrijheidsbeperkende maatregelen. Maar volgens de rechter handelt de regering "voldoende zorgvuldig" en zijn de genomen maatregelen "niet disproportioneel".
De regering heeft vooraf advies gevraagd aan deskundigen in het Outbreak Management Team, diverse belangen gewogen en daarna beleidskeuzes gemaakt, legt de rechter uit. "Met die keuzes is niet iedereen in Nederland het eens. Er is veel (populair-)wetenschappelijke discussie over de aard, ernst en aanpak van het coronavirus. Dat betekent echter niet dat de door de staat gekozen aanpak evident onjuist is", zegt de rechter. "Het is niet aan de rechter in een kort geding om een battle of experts te beslechten", staat in de uitspraak.
De rechter benadrukt dat het beleid regelmatig wordt geÃ«valueerd en dat dat eerder al heeft geleid tot versoepelingen.
Viruswaanzin wilde ook de coronaspoedwet, die het kabinet voorbereidt, tegenhouden. Die Tijdelijke wet maatregelen covid-19 is nog in de maak en zal eerst het gebruikelijke proces moeten doorlopen, zegt de rechter. De noodwet die op dit moment ten grondslag ligt aan de maatregelen heeft volgens de rechter voldoende wettelijke basis.
In het kort geding werd de rechter door actievoerders gewraakt, omdat ze vonden dat de rechter in het verleden partijdige uitspraken heeft gedaan. Dat is door andere rechters beoordeeld en het verzoek is afgewezen.
De uitspraak volgt dagen nadat bekend werd dat het aantal coronabesmettingen is toegenomen. Daarop riep minister Grapperhaus mensen op de maatregelen zo strikt mogelijk na te leven.