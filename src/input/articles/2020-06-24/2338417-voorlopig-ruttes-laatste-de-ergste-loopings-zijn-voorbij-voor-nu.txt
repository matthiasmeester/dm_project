Het regende versoepelingen in voorlopig de laatste coronapersconferentie van premier Rutte. En dat hebben we aan onszelf te danken, stelde hij. "Dat we dit nu kunnen, is een enorm compliment van 17 miljoen Nederlanders aan 17 miljoen Nederlanders. We hebben het echt verdomd goed gedaan."
Rutte refereerde aan zijn tv-toespraak van ruim drie maanden geleden. Toen zat Nederland nog in een achtbaan die steeds sneller ging. Daarop volgden "maanden van gedwongen aanpassing, afstand en afzien". "Maar vandaag staan we op een punt dat we de ergste loopings en scherpste bochten hebben gehad."
Daarop liet hij direct het onheilspellende "voor nu" volgen. Want het mag duidelijk zijn, net als altijd klonk de mantra: houd anderhalve meter afstand, blijf thuis bij klachten en was je handen stuk. Ondanks allerlei versoepelingen blijven dat gewoon de regels.
Bekijk hier welke versoepelingen Rutte aankondigde.
De premier is er namelijk niet gerust op. "Het grote gevaar is dat we denken: mooi, dat was de coronatijd, terug naar de onze." Hij haalde nog een andere metafoor van stal: "Dat je niet denkt: het water is weg, we gaan de dijk weghalen. Want het water is niet weg."
En daarom zei minister van Volksgezondheid De Jonge, die naast Rutte stond: "Wij zijn samen de dijk die de tweede golf buiten de deur moet houden".
De ergste loopings en scherpste bochten zijn achter de rug, voor nu, zegt Rutte:
De premier had getallen om zijn verhaal te staven. Tot nu toe hebben er zo'n 3000 mensen op de IC gelegen, zonder maatregelen waren dat er 35.000 geweest. "Een piek die we nooit hadden aangekund." Vandaar dat hij wel "van de daken wil schreeuwen" dat de 1,5 meter cruciaal blijft, tot er een vaccin is.
Dus wordt er voorlopig nauwelijks getornd aan het social distancing, binnen noch buiten. Terwijl ook Rutte natuurlijk geen fan is, benadrukte hij. "Gisteren had ik de Franse president Macron op bezoek, en normaal liggen we dan meteen te knuffelen." Maar dat kon niet.
Op de vraag of de rest van Nederland zich nog wel aan de coronaregels kan of wil houden, antwoordde Rutte: "Ik ben niet van plan de samenleving te mennen, we praten van volwassene tot volwassene." En ook: "Ik ga niet smeken, mensen zijn niet gek".
"Zou de samenleving onverhoopt zeggen: we doen het niet, dan gaat dat virus weer oplieren." Dus houd je nou maar gewoon aan de 1,5 meter, om te voorkomen dat we het land weer moeten verlammen, was de voorlopig laatste crisisboodschap van Rutte.