In de kamers van studentenflatcomplex De Zwarte Dozen in Leiden wordt het in de zomer zo heet dat studenten voor verkoeling naar de gang of naar buiten vluchten. Studentenhuisvester Duwo weet van het probleem, maar tot nu toe is er weinig veranderd.
"Het is nu half drie en het is nu al 30 graden hier, maar van vijf tot zeven uur 's avonds kan het wel oplopen tot 40. Vorig jaar is zelfs 47 graden gemeten in de zon", vertelt een van de bewoonsters tegen Omroep West. "Ik slaap er slecht van en studeren is ook niet makkelijk meer."
Het complex bestaat uit 504 woonunits. Het gaat om prefab-woningen die als blokken op elkaar zijn gestapeld. In de winter houden ze veel warmte vast, maar in de zomer dus ook. "Je bouwt een flat die niet kan afkoelen, die maak je zwart en zet je in de volle zon. Ja, rara wat er dan gaat gebeuren", zegt een studente tegen de regionale omroep.
Tekst gaat verder onder de video.
Duwo erkent dat er problemen zijn. "We merkten van begin af aan dat de ventilatie beter kan", vertelt een woordvoerder. "De urgentie en de echte last daarvan is met name de laatste jaren aan de orde gekomen. We zagen dat de afgelopen zomers veel warmer zijn en er daardoor ook meer klachten van de studenten kwamen."
Er wordt volgens de woordvoerder ook al lange tijd gezocht naar een oplossing, "maar die is er niet zomaar". Overal airco's ophangen is bijvoorbeeld geen optie. Dan zouden de huurprijzen omhoog gaan en daar hebben de meeste bewoners geen geld voor.
Er wordt nu een proef gedaan in een aantal woningen met zonwerende raamfolie. "We kijken ook naar de rol van bestaande roosters en zoeken uit waar extra dakluiken zouden kunnen komen. Daarnaast kijken we naar de invloed die deuren hebben in dit hele spel van ventilatie. Ook in de kamers zelf zoeken we naar creatieve technieken om de temperatuur naar beneden te krijgen."
Om vast te stellen wat werkt, moeten de maatregelen één voor één worden toegepast, zegt een woordvoerder. "Maar je moet wachten op mooi weer om te kijken of iets werkt. Daardoor duurt het erg lang."
Duwo vindt het vervelend dat de zaak al zo lang loopt: "Het is bovenal natuurlijk bijzonder sneu voor de studenten."