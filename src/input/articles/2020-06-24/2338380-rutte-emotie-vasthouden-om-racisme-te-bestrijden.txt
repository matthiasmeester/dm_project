Premier Rutte vindt dat hij vanmiddag een "bijzonder en inspirerend" gesprek heeft gehad over racisme in Nederland. Hij had naar aanleiding van de recente Black Lives Matter-demonstraties op het Catshuis mensen uitgenodigd die zich de afgelopen tijd hebben uitgesproken tegen racisme. Volgens Rutte is heel Nederland geraakt door de dood van de zwarte Amerikaan George Floyd en worden in Nederland racisme en discriminatie heel breed afgewezen. Hij wil de gesprekken voortzetten om als samenleving "dit gif te bestrijden" en "de emotie vast te houden die we nu allemaal voelen."
Bekijk hier de reactie van Rutte na afloop van het overleg:
De premier had vandaag individuele gasten uitgenodigd. Later wil hij ook praten met organisaties als Black Lives Matter en Kick Out Zwarte Piet. Vanuit die kringen kwam kritiek, dat ze niet al vandaag op het Catshuis mochten komen. Op de vraag of de premier hun niet had moeten vertellen dat hij toch ook met hen wil praten, antwoordde Rutte dat hij dat "misschien wel" had moeten doen.
Ook Gideon Everduim, rapper, Denk-politicus en een van de gasten van Rutte, vindt dat die organisaties een uitnodiging voor vandaag hadden moeten krijgen. Hij zei verder dat hij Rutte om leiderschap heeft gevraagd. Volgens hem ging het gesprek alle kanten op en kwam het "zeker binnen", maar gaat het nu over de lange termijn. Volgens Everduim zit "institutioneel racisme in het systeem" en hij verwees daarbij onder meer naar het onderwijs en de gezondheidszorg.
Ook Sosha Duysker, presentatrice van het tv-programma Het Klokhuis, was het er niet mee eens dat Black Lives Matter en Kick Out Zwarte Piet er niet bij waren. Ze heeft getwijfeld of ze wel naar het Catshuis moest gaan, maar is uiteindelijk toch blij met het onderhoud. "Ik ben wel tevreden met het gesprek; wat heel belangrijk is, dat het hier niet bij blijft. Er moet echt een concrete aanpak komen om hier wat aan te doen."
Rutte zei dat hij vandaag heftige verhalen heeft gehoord over de persoonlijke ervaringen met racisme van zijn gespreksgenoten. Hij voegde eraan toe dat er al allerlei wetten en actieprogramma's zijn, maar dat die kennelijk niet voldoen. "We stikken in het beleid, wetgeving en rapporten. Als iemand iets bedenkt om een nieuwe wet toe te voegen, ben ik de eerste om het te doen, maar ik denk dat er meer nodig is."
Rutte vindt dat we nu niet naar 'back to normal' moeten gaan, maar een grote stap moeten zetten om een mooier land te maken. Op de vraag of hij Nederland een racistisch land vindt, antwoordde de premier dat Nederland een mooi land is, maar dat er racisme voorkomt.
Voor de ontmoeting op het Catshuis was zo'n anderhalf uur uitgetrokken, maar uiteindelijk duurde het gesprek ongeveer drie uur. Van de kant van het kabinet waren behalve Rutte ook de ministers Grapperhaus en Ollongren erbij. Volgende week is er een racisme-debat in de Tweede Kamer. Als voorbereiding daarop willen GroenLinks en D66 een rondetafelgesprek, waarvoor ook de initiatiefnemers van Black Lives Matter worden uitgenodigd.