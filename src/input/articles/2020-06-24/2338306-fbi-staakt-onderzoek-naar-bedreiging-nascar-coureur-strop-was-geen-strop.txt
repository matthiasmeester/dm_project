De FBI staakt het onderzoek naar de doodsbedreiging aan het adres van Nascar-coureur Bubba Wallace. De enige zwarte coureur uit de zeer populaire Amerikaanse autosportcompetitie vond twee dagen geleden op het circuit van Talladega in de staat Alabama een strop in zijn garagebox, waarna grote commotie ontstond. Volgens de FBI berust de zaak op een misverstand.
Het incident werd gezien als een reactie op de demonstraties tegen racisme in de Verenigde Staten na de dood van George Floyd, een zwarte inwoner van Minneapolis die door gewelddadig politie-ingrijpen om het leven kwam.
Nadat zondag de strop in de garagebox was ontdekt, stelde de FBI meteen een onderzoek in. Daaruit is nu gebleken dat het bewuste stuk touw niet een strop was, maar een lus die gebruikt wordt om een garagedeur te openen. De lus was losgeraakt van de deur en elders in de box gehangen. Bovendien hing het touw al sinds oktober op de bewuste plek. De FBI beschikt over foto's en videomateriaal die een en ander bewijzen.
De directie van Nascar bevestigt de bevindingen van de FBI. Ook zegt Nascar dat het touw al in de garagebox hing voordat zelfs maar bekend was dat het team van Wallace die box toegewezen zou krijgen. Alle bewijsmateriaal duidt er volgens Nascar en de FBI op dat er geen sprake is van een misdrijf.
Wallace is blij met de uitkomst van het onderzoek, maar is boos op mensen die zijn integriteit nu in twijfel trekken. "Mensen proberen mijn karakter te testen, twijfelen aan de persoon die ik ben en aan mijn integriteit. Het zag er duidelijk uit als een strop die iemand geknoopt heeft en niet als een lus om een deur te openen."
Maandagavond, nog voordat het nieuws van de FBI naar buiten was gekomen, brachten alle Nascar-coureurs voor het begin van de race in Talladega een steunbetuiging aan Wallace. Gezamenlijk duwden ze zijn auto naar de voorste rij en vormden een kring rond hun zwarte collega. Werknemers van het circuit hadden de tekst #IStandWithBubbaWallace op het grasveld geschilderd.