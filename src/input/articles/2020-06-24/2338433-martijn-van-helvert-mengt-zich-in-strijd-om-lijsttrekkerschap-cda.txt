Kamerlid Martijn van Helvert (42) mengt zich in de strijd om het lijsttrekkerschap van het CDA. De Limburger wil zijn partij aanvoeren bij de Tweede Kamerverkiezingen van maart 2021.
Eerder lieten minister Hugo de Jonge en staatssecretaris Mona Keijzer al weten dat ze CDA-lijsttrekker willen worden.
Van Helvert wil als kandidaat de Randstad en de regio met elkaar verbinden, zegt hij. Dat denkt hij beter te kunnen dan De Jonge en Keijzer, die uit Rotterdam en Volendam komen. "Het is natuurlijk een potje dammen: Rotterdam, Volendam. Daar is niets mis mee, maar ik vind het wel belangrijk om die verbinding te leggen", zei hij in het radioprogramma Met het oog op morgen.
Net als Keijzer sluit Van Helvert een samenwerking met Forum voor Democratie niet op voorhand uit, bevestigde hij na berichtgeving van het AD. "Dan moeten ze zelf over de brug komen. Als Forum alleen maar de luidspreker is voor de rare zinnetjes, de mooie foto's en de gelikte boekjes van de heer Baudet, dan wordt het heel erg lastig."
Als blijkt dat er afspraken te maken zijn met Forum, staat Van Helvert daarvoor open. "Ik zie wel in mijn eigen regio bijvoorbeeld, of in Brabant, dat de samenwerking wel goed verloopt, maar daar zie ik Baudet ook nooit", zei hij op de radio.
De Jonge heeft zich eerder wel uitgesproken tegen samenwerking met de partij van Thierry Baudet.
Van Helvert zegt verder als lijsttrekker na de verkiezingen sowieso in de Kamer te blijven en hij ziet zijn partijgenoot Wopke Hoekstra als zijn ideale premierskandidaat.
Volgens politiek duider Arjan Noorlander, van Nieuwsuur, is de kandidatuur van Van Helvert strategisch handig, omdat hij hiermee naamsbekendheid kan verwerven. Verder spreekt zijn 'rechtsere' profiel mogelijk dezelfde kiezers aan die Keijzer wil aanspreken en dat zou gunstig kunnen zijn voor de kansen van Hugo de Jonge.
Vandaag verliep de deadline bij het CDA voor aanmeldingen als het gaat om het lijsttrekkerschap. De leden van de partij stemmen tussen 6 en 9 juli over hun nieuwe lijsttrekker.