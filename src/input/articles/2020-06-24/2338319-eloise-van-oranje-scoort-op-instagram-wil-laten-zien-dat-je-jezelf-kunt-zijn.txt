Voor het eerst heeft Eloise van Oranje, de oudste dochter van prins Constantijn en zijn vrouw Laurentien, een interview gegeven. Tegenover het NOS Jeugdjournaal ging het oudste kleinkind van prinses Beatrix en de nicht van koning Willem-Alexander in op onder meer haar aanwezigheid op sociale media.
Zo plaatst de 18-jarige gravin als een van de weinige leden van de koninklijke familie geregeld inkijkjes in haar leven op Instagram via een openbaar account, van selfies tot foto's met vriendinnen. Alles komt voorbij. Het heeft haar al ruim 25.000 volgers opgeleverd. "Ik denk dat mensen het best leuk vinden om te zien dat ik ook gewoon een normaal meisje ben", zegt ze.
Ze legt zichzelf op sociale media geen regels op, benadrukt Eloise:
Hoewel ze niet schuwt critici de les te lezen, zoals toen ze negatieve reacties kreeg onder een foto die ze had geplaatst na het behalen van haar middelbareschooldiploma. Mensen suggereerden dat ze dat als Oranje-telg waarschijnlijk cadeau had gekregen.
"Toen heb ik ze gevraagd of ze een beetje kunnen opletten wat ze zeggen, want ze zeggen dit wel over een 17-jarig kind", zegt ze. "Heel veel mensen zeggen dat je aan het negatieve geen aandacht moet geven. Maar ik dacht: ik ga het gewoon doen."
Over haar leven als lid van de koninklijke familie is ze duidelijk: "Ik ben een normaal meisje, met toevallig een titel. Ik kan er niks anders van maken, eigenlijk. Het is niet zo dat ik me anders ga gedragen, omdat ik in een speciale familie zit. Ik wil een beetje positieve energie uitstralen, heb gewoon lol en wil laten zien dat je jezelf kunt zijn."