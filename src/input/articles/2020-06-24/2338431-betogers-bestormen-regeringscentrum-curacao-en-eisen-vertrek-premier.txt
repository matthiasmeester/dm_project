Op Curaçao zijn boze burgers en werknemers van de vuilophaaldienst de straat op gegaan om te demonstreren tegen de regering-Rhuggenaath. Daarbij hebben ze onder meer het kabinetsgebouw bestormd. Rhuggenaath wordt door de betogers verantwoordelijk gehouden voor het verlies van duizenden banen en de dramatische economische situatie als gevolg van de coronacrisis.
Toen bleek dat de premier niet buiten met de demonstranten zou praten, trokken de betogers naar het regeringscentrum van Fort Amsterdam in Willemstad. Daar bestormden ze de ingang en namen ze bezit van het plein voor het kantoor van de minister-president. De betogers eisten het vertrek van Rhuggenaath en nieuwe verkiezingen.
Uiteindelijk werd het plein schoongeveegd door de ME, nadat betogers vernielingen hadden aangericht waarbij ook de auto van de premier het moest ontgelden. Agenten werden tijdens de actie bekogeld met stenen en de politie loste waarschuwingsschoten en gebruikte traangas. Een aantal agenten raakte gewond.
Premier Rhuggenaath heeft naar aanleiding van de rellen overlegd met staatssecretaris Knops van Binnenlandse Zaken en Koninkrijksrelaties. Details over dat gesprek zijn niet bekendgemaakt. Knops heeft vanavond overleg met de premiers van Curaçao, Aruba en Sint Maarten. Waarschijnlijk komt hij pas morgenochtend met een reactie.
Toen het plein voor het regeringscentrum leeg was, trokken de demonstranten naar een groot parkeerterrein. Onderweg staken ze onder meer een politieauto en vuilnisbakken in brand. Ook werden er winkels geplunderd. 's Avonds laat was de situatie in binnenstad nog steeds gespannen en stonden ME en betogers nog tegenover elkaar. Een nog onbekend aantal mensen is opgepakt.
Te zien is dat ook vuilnismannen meehelpen met het omvergooien van een politiewagen:
Volgens minister Girigorie van Justitie zijn de plunderingen niet het werk van de betogers, maar van bendes die uit de buitenwijken naar het centrum zijn getrokken en daar hun slag hebben geslagen. Punda en Otrobanda, twee wijken in het centrum van Willemstad, worden tot vrijdagochtend volledig afgesloten in reactie op de rellen. Scholen en overheidsgebouwen zijn dicht. Voor de rest van de binnenstad geldt een avondklok.
Girigorie maakte verder bekend dat politiechef Mauricio Sambo zijn ontslag heeft aangeboden in reactie op de situatie. Volgens de minister hadden de betogers nooit Fort Amsterdam mogen binnendringen en heeft Sambo fouten gemaakt. "Van het politiekorps mag verwacht worden dat het de plek waar onze regering gezeteld is, inclusief de gouverneur, kan beschermen", zegt Sambo tegen de NOS.
"Ondanks het feit dat de ME in Fort Amsterdam aanwezig was, is het ons niet gelukt om het binnendringen door relschoppers te voorkomen. Dat is een blamage voor het hele korps. Een blamage die een consequentie moet hebben en die ik op mij neem", zegt de voormalig politiechef in een reactie.
Militairen die al waren ingezet in verband met de coronacrisis, gaan nu ook helpen bij het handhaven van de orde. Ongeveer dertig Curaçaose militairen zullen op straat onder meer controles uitvoeren. Ook heeft de regering twee tankwagens in veiligheid gebracht op de Nederlandse marinekazerne op het eiland.
De rellen ontstonden ditmaal nadat werknemers van de vuilophaaldienst 's ochtends te horen hadden gekregen dat de overheid de helft van het budget van het bedrijf niet aanvult en dat het bedrijf zelf geen geld meer heeft om aan zijn verplichtingen te kunnen voldoen. Dat heeft te maken met de eis van Nederland dat de overheid moet inkrimpen als Curaçao steun wil krijgen vanwege de coronacrisis.
Volgens correspondent Dick Drayer zijn de steeds feller wordende protesten tekenend voor de groeiende onvrede op Curaçao. "Met veel gekunstel pogen ze de economie overeind te houden nu er sinds 13 maart al geen toeristen uit onder meer Nederland komen. Maar steeds meer mensen raken hun baan kwijt."
Zo werd recent bekend dat 400 medewerkers van de Isla-raffinaderij ontslagen zullen worden. Drayer: "En als de vliegtuigen vanaf juli wel weer komen, duurt het nog wel even voordat de situatie weer is zoals voorheen."