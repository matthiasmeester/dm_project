In Thailand leven duizenden olifanten die worden ingezet om toeristen te vermaken. Gehoorzaam laten zij zich bestijgen en lopen rustig hun rondjes, terwijl hun eenmalige berijders genieten van het vakantieavontuur.
Achter dit schijnbaar vreedzame vermaak schuilt een keiharde industrie met de olifanten als slachtoffer. Al vanaf hun vroegste jeugd worden de dieren met harde hand getemd en getraind.
Daarbij wordt geweld niet geschuwd, tonen beelden die dierenrechtenorganisatie World Animal Protection naar buiten heeft gebracht. Tussen 2018 en begin dit jaar filmden dierenrechtenactivisten heimelijk hoe de olifanten in speciale olifantenkampen onder de knoet van hun verzorgers door moesten.
De beelden kunnen als schokkend worden ervaren:
De eigen wil van de dieren wordt er volgens de organisatie letterlijk uit geranseld, zodat zij zich de rest van hun leven onderdanig opstellen en ingezet kunnen worden voor speciale olifantenritten. World Animal Protection wil dat er een einde komt aan deze praktijken.
Door de coronacrisis is het toerisme in Thailand net als in grote delen van de wereld ingestort en zijn ook de bijna drieduizend olifanten in het land werkloos geworden. Nu het toerisme langzaam weer op gang komt, dringt World Animal Protection er bij toeristen op aan geen excursies te boeken en attracties te bezoeken waar direct contact met wilde dieren mogelijk is.
World Animal Protection heeft aan 13 olifantvriendelijke kampen in Azië financiële steun verstrekt om hen, en de olifanten, door deze moeilijke tijd te helpen.