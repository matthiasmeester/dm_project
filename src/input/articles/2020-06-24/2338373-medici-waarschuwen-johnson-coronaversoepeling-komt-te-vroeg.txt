In een open brief aan het Britse parlement waarschuwen topmedici dat het land niet voldoende is voorbereid op een tweede besmettingsgolf. De oproep komt een dag nadat premier Johnson een reeks versoepelingen aankondigde.
De Britten mogen vanaf 4 juli bijvoorbeeld weer uit eten, naar de pub en de kapper. Ook maakte Johnson bekend dat de regel om twee meter afstand te houden soepeler wordt: nog maar een meter afstand houden is verplicht. Een dag voor de persconferentie meldde het Verenigd Koninkrijk het laagste aantal nieuwe coronadoden sinds maart: vijftien.
Maar de groep vooraanstaande zorgexperts en -bestuurders schrijft dat het risico op een tweede besmettingsgolf reëel is. "Vandaar dit klemmende beroep op de regering om echt alle mogelijke voorzorgsmaatregelen te nemen", zegt correspondent Tim de Wit.
Vanuit medische hoek klonk gisteren al kritiek op de aangekondigde versoepelingen. Critici vinden het te vroeg voor dit soort grote stappen. "We hebben eerst een test-, trace- en isoleersysteem nodig", zei een zorgexpert bij de BBC. Dat is een netwerk van bron- en contactonderzoeken dat wordt gezien als de effectiefste methode om de uitbraak in te dammen.
Dagelijks komen er gemiddeld nog zo'n duizend bevestigde coronapatiënten bij. Johnson benadrukt dat de aantallen steeds verder dalen. Het land moet waakzaam blijven, maar er is volgens hem geen aanwijzing dat er een tweede besmettingsgolf komt die het zorgstelsel niet aankan.
De Wit: "Sommige medici vrezen dat Johnson gezwicht is voor de druk van de economische schade. Wat ook niet verwonderlijk is als je kijkt naar de klappen die de economie heeft gekregen." Deze maand werd duidelijk dat de Britse economie in maart en april met een kwart is gekrompen, de ergste krimp in zo'n 300 jaar.
Johnson heeft aangegeven dat de voorgeschreven twee meter afstand onwerkbaar was voor veel bedrijven en de horeca. Daarom wordt de regel: twee meter als het kan en anders "een meter plus". Die plus komt neer op aanvullende maatregelen, zoals het dragen van een mondkapje en de plaatsing van plastic schermen.
Verder mogen de inwoners van het Verenigd Koninkrijk vanaf 4 juli ook weer bezoek ontvangen. En als het aantal besmettingen en coronadoden blijft dalen, mogen later in juli de sportscholen en zwembaden weer open.
Sinds eind maart zitten de Britten in lockdown; het VK is een van de zwaarst getroffen landen wereldwijd. Volgens de officiële statistieken zijn er ruim 42.000 coronapatiënten overleden en ruim 300.000 mensen besmet geraakt. Het werkelijke aantal doden ligt vermoedelijk rond de 54.000, meldt persbureau Reuters.
Vooral oudere Britten lijken zich zorgen te maken dat de epidemie weer opvlamt. Net als in andere landen is er een duidelijke scheiding tussen jong en oud, zegt correspondent De Wit: "Veel jongeren hier doen alsof alles weer normaal is en lijken zich minder zorgen te maken, terwijl ouderen een stuk voorzichtiger zijn." Hoe hoger de leeftijd van de coronapatiënt, hoe groter de kans op complicaties of overlijden is.
Bij een nieuwe stijging van het aantal besmettingen en ziekenhuisopnames is het Britse zorgstelsel wel beter op voorbereid dan in maart het geval was. In vergelijking met het begin van de pandemie is de testcapaciteit fors groter. Ook de ziekenhuizen en intensivecareafdelingen hebben opgeschaald. Maar dat lijkt niet genoeg, zegt De Wit: "Medici waarschuwen dat op dit moment die voorbereidingen echt nog onvoldoende zijn."
De regels over afstand houden verschillen wereldwijd. In Nederland is de basisregel 1,5 meter. Denemarken ging in mei over van 2 meter naar 1 meter, en het Verenigd Koninkrijk volgt nu ook. In de VS is het 2 meter.
Wereldgezondheidsorganisatie WHO adviseert minimaal 1 meter afstand. Het idee erachter is dat de kans op besmetting via druppels door bijvoorbeeld hoesten of niezen veel kleiner is als mensen minimaal deze afstand houden.
Er is discussie over het nut van deze regels. Donderdag dient mede hierover een kort geding tegen de Nederlandse staat. Actiegroep Viruswaanzin betoogt dat afstand houden in de buitenlucht onnodig is en wil dat de rechter een streep haalt door sommige coronamaatregelen.