Net als Nederland versoepelt ook België vanaf 1 juli de coronamaatregelen. De Belgische regering maakte vandaag in een persconferentie bekend dat over exact een week onder meer pretparken, theaters en zwembaden hun deuren weer mogen openen.
Ook is het Belgen straks weer toegestaan evenementen te organiseren. Binnen mogen maximaal 200 personen aanwezig zijn, buiten zijn 400 bezoekers toegestaan.
Verder wordt de 'sociale bubbel' van personen waarmee Belgen mogen afspreken uitgebreid van tien naar vijftien personen. Binnen die bubbel hoeft er geen fysieke afstand gehouden te worden, hoewel een kus of een knuffel wordt afgeraden.
Ook mag er weer zonder tijdslimiet worden gewinkeld en geldt er vanaf 1 juli geen mondkapjesplicht meer in winkels.
Discotheken en nachtclubs blijven wel gesloten en daarnaast blijft de sluitingstijd voor de horeca 01.00 uur 's nachts, tot onvrede van horeca-uitbaters.
Zij pleitten voor verruiming van de openingstijden, nadat afgelopen weekend in Brussel jongeren na sluiting opeengepakt op straat feestvierden. Premier Wilmès veroordeelde die taferelen vandaag: "Dit roept woede en onbegrip op bij de bevolking".