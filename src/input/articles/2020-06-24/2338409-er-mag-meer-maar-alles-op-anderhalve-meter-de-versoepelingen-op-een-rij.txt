Op de voorlopig laatste persconferentie over de coronacrisis heeft het kabinet nieuwe versoepelingen bekendgemaakt. Onder meer in het openbaar vervoer kan er vanaf 1 juli veel meer dan nu - ook de regels voor bijeenkomsten in binnen- en buitenlucht worden aanzienlijk verlicht.
Een regel blijft zoals hij is, en premier Rutte benadrukte dat meermaals: houd anderhalve meter afstand.
Rutte kwam ook direct met uitzonderingen. Zo hoeven jongeren tot 18 jaar onderling geen afstand te houden. Wel moeten ze op afstand blijven van volwassenen; kinderen tot 12 jaar hoeven dat niet te doen. "Voor jongeren zijn de risico's veel en veel kleiner", zei de premier. "Daar loop je echt weinig risico als je die anderhalve meter niet toepast." Ook voor sporters, acteurs en andere contactberoepen komen er uitzonderingen.
Alle versoepelingen, met de mitsen en maren die erbij horen, zetten we hieronder op een rij:
Er geldt vanaf 1 juli geen limiet voor het aantal bezoekers van bijeenkomsten, als iedereen anderhalve meter afstand kan houden en er vooraf wordt gereserveerd. Als dat niet kan, geldt wel een maximumaantal: 100 bezoekers binnen, 250 buiten.
Daarmee zijn evenementen als kermissen vanaf 1 juli weer mogelijk. Grotere evenementen laten vanwege vergunningsaanvragen langer op zich wachten: Rutte verwacht dat die half augustus weer kunnen worden gehouden.
Deze versoepeling gaat verder dan het kabinet eerst van plan was. Eigenlijk was het idee om op 1 juli het maximumaantal aanwezigen bij bijeenkomsten te verhogen van 30 naar 100. "We kunnen meer doen dan we hadden gedacht", zei Rutte, omdat volgens hem alle regels goed zijn nageleefd. "Door afstand te houden, geven we ruimte aan elkaar."
Onder bijeenkomsten vallen naast evenementen bezoekjes aan de horeca, theaters en bioscopen, maar ook aan gebedshuizen. Ook verjaardagen, buurtfeestjes, bruiloften en uitvaarten horen erbij. En de stadions: na 1 juli kunnen mensen daar weer naar sportwedstrijden kijken. Ze moeten wel anderhalve meter houden en zingen en spreekkoren zijn verboden, om de kans op verspreiding van het virus te beperken. In kerken en bij zanggroepen kan wel worden gezongen; het RIVM komt daarover met een richtlijn.
Afstand houden blijft dus de norm. Horecabedrijven mogen buiten wel 'kuchschermen' plaatsen, om mensen van verschillende huishoudens toch dichter bij elkaar te laten zitten.
Het openbaar vervoer is er vanaf 1 juli ook weer voor niet-noodzakelijke reizen. In de bussen, trams, metro's en treinen kunnen bovendien alle zitplaatsen worden gebruikt. Nu is dat nog maar 40 procent.
Mondkapjes blijven verplicht. Reizigers wordt gevraagd om drukte te vermijden en zo veel mogelijk buiten de spits te reizen. Studenten zijn wel weer welkom in de spits, maar er worden nog apart afspraken gemaakt over aangepaste lestijden zodat dat niet altijd hoeft.
Ook voor taxi's en touringcarbedrijven is er goed nieuws. Die mogen weer met volle voertuigen gaan rijden. Een mondkapje is verplicht; verder moet vooraf een gezondheidscheck worden gedaan.
En tot slot de auto: iedere bestuurder mag straks weer iemand uit een ander huishouden meenemen. Bij het carpoolen geldt geen mondkapjesplicht, wel wordt geadviseerd om een mondkapje te dragen. Er komt geen bovengrens voor hoeveel mensen straks in een auto mogen.
Voor sporters komen er op 1 juli veel versoepelingen. Sportscholen gaan weer open en alle binnen- en buitensporten zijn weer toegestaan. Bij contactsporten zoals voetbal hoeft geen afstand te worden gehouden.
In het oorspronkelijke spoorboekje van het kabinet was de heropening van sportscholen pas op 1 september gepland. Daartegen kwam veel verzet; eind mei liet premier Rutte al doorschemeren dat een eerdere opening ook mogelijk was.
Ook sportkantines gaan weer open. Daar moet wel afstand worden gehouden, net als in de kleedruimtes. Dat geldt overigens alleen voor volwassenen - voor jongeren tot 18 jaar is afstand houden niet verplicht.
Behalve de sportscholen gaan ook sauna's en casino's volgende week open. Sekswerkers mogen eveneens weer klanten ontvangen.
Nachtclubs en discotheken blijven voorlopig dicht; begin september kijkt het kabinet daar opnieuw naar. 
Het duurt nog even, maar ná de zomervakantie gaan alle middelbare scholen weer helemaal open. Nu krijgen leerlingen nog maar beperkt les op school; straks zijn ze weer vijf dagen per week welkom. Leerlingen hoeven dan onderling geen anderhalve meter afstand meer te houden; wel moeten ze dat doen tot hun docenten.
Voorwaarde daarvoor is wel dat het coronavirus voor die tijd niet oplaait. Ook moeten scholen hygiënemaatregelen treffen.
In het volgende studiejaar mag er ook weer meer op mbo-instellingen, hogescholen en universiteiten. Dat is ingewikkelder dan op basis- en middelbare scholen, omdat studenten wel anderhalve meter afstand tot iedereen moeten bewaren.