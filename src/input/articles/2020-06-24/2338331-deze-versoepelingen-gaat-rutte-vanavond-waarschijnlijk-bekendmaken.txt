Vanavond om 19.00 uur geeft het kabinet weer een persconferentie over de nieuwe versoepelingen en aanvullende coronamaatregelen. Een aantal versoepelingen is al uitgelekt.
Het gaat om de adviezen van het Outbreak Management Team (OMT), die het kabinet doorgaans overneemt. Volgens bronnen in Den Haag zijn dit de hoofdpunten:
Zolang mensen onderling anderhalve meter afstand kunnen houden, geldt vanaf 1 juli geen maximumaantal bezoekers meer voor bijeenkomsten. Voorwaarde is wel dat deelnemers van tevoren wordt gevraagd of ze symptomen van covid-19 vertonen, de zogenoemde triage.
Voor bijeenkomsten zonder triage blijft wel een limiet gelden. Binnen maximaal 100 mensen en in de buitenlucht 250. Voor alle bijeenkomsten wordt reserveren verplicht.
Momenteel mogen er maximaal 30 personen naar de bioscoop, kerk of het theater. Het voornemen was om dit aantal volgende week voor binnenbijenkomsten te verhogen tot 100, maar volgens bronnen wil het kabinet meer personen toestaan.
Voor buitenevenementen zou de verwachte versoepeling kunnen betekenen dat er bijvoorbeeld weer kermissen en festivals mogelijk zijn vanaf 1 juli. Voor grote evenementen is het wel afhankelijk van de afweging of een gemeente een vergunning verleent. Organisatoren moeten eerst aantonen dat ze voldoen aan alle eisen omtrent de coronamaatregelen.
Hoe gaat het er achter de schermen bij de persconferenties van premier Rutte aan toe? Politiek verslaggever Albert Bos laat het zien:
Volgens de bronnen is het niet de bedoeling dat er gelijk grote popfestivals worden gehouden. Een concert in een park zou wel weer moeten kunnen. Vanavond wordt hier meer duidelijk over.
Vanaf 1 september is onder voorwaarden weer publiek welkom bij wedstrijden in het betaald voetbal. Vanzelfsprekend geldt de anderhalvemeterregel, van binnenkomst tot vertrek. Ook zijn spreekkoren niet toegestaan om de kans op verspreiding van het virus zo klein mogelijk te houden. "De uitwerking is dus erg lastig", zegt politiek verslaggever Ron Fresen.
Verder valt er vanavond een definitief besluit over de heropening op 1 juli van sportscholen, kantines, casino's en sauna's.
Middelbare scholen kunnen na de zomervakantie weer helemaal open, dat melden Haagse bronnen maandag. Voorwaarde is wel dat scholen hygiÃ«nemaatregelen treffen en dat voor die tijd het coronavirus niet is opgelaaid. De middelbare scholen zijn al sinds 2 juni gedeeltelijk open. 
Het is overigens de voorlopig laatste 'coronapersconferentie'.
De persconferentie begint om 19.00 uur en is live te volgens op alle kanalen van de NOS.