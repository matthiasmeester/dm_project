Het Openbaar Ministerie eist zes maanden gevangenisstraf tegen voormalig advocaat en fiscalist Robert Moszkowicz. Justitie verdenkt hem van belastingfraude en rekent hem zwaar aan dat hij daarbij misbruik van anderen zou hebben gemaakt. 
Robert Moszkowicz zou van 2010 tot 2014 valse belastingaangiftes hebben ingediend. Ook zou hij tot 2015 een ondeugdelijke administratie hebben gevoerd voor zijn juristenkantoor in Amsterdam. Daardoor liep de Belastingdienst 100.000 euro mis, stelt het OM.
Het onderzoek naar de oud-advocaat komt voort uit een belastingcontrole over de jaren 2010-2013. Die controles leidden in november 2016 tot aanhoudingen en doorzoekingen door de fiscale opsporingsdienst FIOD.
Volgens de officier van justitie was het op het kantoor van Moszkowicz een chaos en is het duidelijk dat hij met opzet zijn fiscale verplichtingen niet nakwam. "Het geld komt niet meer terug. Daarmee draait de samenleving op voor zijn gedrag", zei de officier vandaag in de rechtbank.
Uit het dossier blijkt volgens haar dat Moszkowicz al jaren geen jaarrekeningen meer indiende en dat zijn aangiftes omzetbelasting waren gebaseerd op schattingen, die hij telefonisch doorgaf aan zijn voormalige boekhouder.
De 67-jarige Moszkowicz was vanmiddag niet aanwezig in de Amsterdamse rechtbank. Hij liet zich vertegenwoordigen door zijn advocaat.
Tijdens verhoren zou Moszkowicz hebben verklaard dat niet hij maar zijn partner verantwoordelijk is voor de belastingaangifte, omdat zijn eenmanszaak vanwege een vorig faillissement op haar naam stond. "Moszkowicz heeft haar als willoos werktuig de valse aangifte laten plegen", stelde de officier van justitie.
Ook de voormalige boekhouder treft volgens het OM geen blaam. Hij werd volgens justitie door Moszkowicz onder druk gezet om de aangiftes voor de omzetbelasting voor een luttel bedrag van 17,50 euro per stuk in te dienen.
De officier ziet niets in een voorwaardelijke straf of taakstraf voor Moszkowicz, omdat het volgens de officier gaat om een "way of life": "Het OM ziet geen verbetering en verwacht deze ook niet".
Robert Moszkowicz raakte al diverse malen in opspraak en werd in 2006 van het tableau geschrapt wegens onbehoorlijke praktijkvoering, waardoor hij de titel advocaat niet meer mocht voeren. Hij ging daarna verder als juridisch adviseur.