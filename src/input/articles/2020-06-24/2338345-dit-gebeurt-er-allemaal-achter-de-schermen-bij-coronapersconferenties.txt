Vanavond is het weer zover: vanaf 19.00 uur geven premier Rutte en minister De Jonge, met gebarentolk Irma Sluis, een persconferentie over de coronamaatregelen. Het is voorlopig de laatste. Na een paar historische maanden staat er even geen bijeenkomst van de MinisteriÃ«le Commissie Crisisbeheersing (MCCb) meer gepland.
Het MCCb is de crisisorganisatie van het kabinet, die in maart in alle haast werd opgetuigd. Deelnemers zijn premier Rutte en de zogenoemde kernministers De Jonge (Volksgezondheid) en Grapperhaus (Justitie en Veiligheid) en daarnaast adviseurs als RIVM-directeur Van Dissel. Zij kwamen een tijdlang wekelijks bijeen om te bepalen welke maatregelen er genomen moesten worden om het coronavirus in toom te houden.
En daarop volgde dan zo'n beroemde persconferentie. Hoe ging dat er achter de schermen aan toe? 
De persconferenties vergden veel voorbereiding vertelt directeur communicatie Nijhuis van het ministerie van Justitie en Veiligheid, die moest regelen dat alles vlotjes verliep. "Daar ben je toch een hele tijd mee bezig, want er hangt veel vanaf. We hebben persconferenties gehad dat we ruim 7 miljoen kijkers hadden. Dat getal heb ik van tevoren nooit voor mogelijk gehouden."
Nijhuis vertelt dat er soms al dagen van tevoren werd nagedacht over de manier waarop de maatregelen gepresenteerd werden "zodat de boodschap zo goed mogelijk voor het voetlicht komt". Dat ging niet altijd goed, zoals helemaal in het begin. Toen bekend was gemaakt dat er geen handen meer geschud mochten worden, gaf premier Rutte RIVM-directeur Van Dissel per ongeluk toch een hand. Om zich te herstellen met een: "Oeps, dat mag dus niet meer".
Een andere persconferentie die eruit sprong, was voor Nijhuis die waarop gezegd werd: over een uur moet alle horeca sluiten. Dat vond ik wel een hele heftige. Waarvan je echt voelt: er gebeurt iets heel bijzonders. Als je hier, in een zaal op het ministerie van Justitie, aankondigt dat buiten over een uur de restaurants dicht moeten, dat vond ik heel ingrijpend", vertelt Nijhuis:
De persconferenties hebben er ook voor gezorgd dat gebarentolk Irma Sluis een Bekende Nederlander is geworden. Iedereen kent door haar het gebaar voor 'hamsteren'. Tijdens de laatste persconferenties liet ze zich op een gegeven moment vervangen, omdat de sessies te lang duurden en te vermoeiend waren. En daar ging het dan weer dagen over.
Waar dat in het buitenland al heel normaal was, was Nederland nog niet gewend aan de inzet van een gebarentolk. Nijhuis zegt dat er naar kritiek van doven en slechthorenden is geluisterd. "Want ja, het is een crisissituatie. De maatregelen zijn voor iedereen van belang, ook voor die mensen die het gesproken woord niet tot zich kunnen nemen."
En nu willen we ook in Nederland niet meer zonder. De Tweede Kamer vindt dat er in de wet moet komen te staan dat er in crisissituaties altijd een 'Irma Sluis' moet worden ingeschakeld.
Naar verwachting zullen Rutte en De Jonge vandaag verregaande versoepelingen bekend maken. Zo zullen er vanaf 1 juli geen beperkingen meer gelden voor het aantal aanwezigen op bijeenkomsten, zolang er maar 1,5 meter afstand wordt gehouden en er een gezondheidscheck wordt gedaan. Ook voor bijeenkomsten in de buitenlucht worden de mogelijkheden verruimd. Wat dit betekent voor bijvoorbeeld voetbalwedstrijden zullen we vanavond horen.
De persconferentie is vanaf 19.00 uur live te volgen via NOS.nl 