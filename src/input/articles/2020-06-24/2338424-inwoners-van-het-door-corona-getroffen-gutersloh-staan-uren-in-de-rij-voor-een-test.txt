Na een corona-uitbraak in de Duitse plaats Gütersloh is daar een run op coronatesten ontstaan. In een poging de verspreiding in te dammen zit de stad, die zo'n 150 kilometer over de grens bij Enschede ligt, in lockdown.
Vleesverwerker Tönnies is het epicentrum van de uitbraak in Gütersloh en de omringende regio met zo'n 365.000 inwoners. Inmiddels zijn rond de tweeduizend medewerkers van het bedrijf positief getest.
Net nu ook in Duitsland de coronamaatregelen worden versoepeld, gaan hier de scholen dus weer dicht, wordt mensen ontraden bij elkaar op bezoek te gaan en staat de zomervakantie op de tocht. Een aantal Duitse deelstaten heeft namelijk al laten weten liever geen toeristen uit Gütersloh te ontvangen, tenzij mensen kunnen aantonen dat ze geen corona hebben.
Vrijdag begint de zomervakantie en daarom willen veel inwoners weten of ze wel of niet besmet zijn: 
De rij voor het testcentrum reikt zo ver als je kunt kijken, over een schoolplein, de hoek om, tot het einde van de lange straat. En wie erin staat moet zeker zes uur wachten in de volle zon.
Een vrouw heeft maar een boek meegenomen. Ze was er vanmorgen rond acht uur en om half twaalf staat ze er nog steeds. "Ik heb het ervoor over", zegt ze. "Mijn buurvrouw werkt bij vleesverwerker Tönnies en opeens voelt dat onveilig. Bovendien wil ik niet dat corona mijn vakantieplannen verstoort."
Dat is precies waarom een man in een blauwe polo en zijn gezin de wachtrij getrotseerd hebben. Net getest lopen ze het schoolgebouw waar dat gebeurt weer uit. "We willen zo graag naar Spanje dit jaar", zegt hij, "na de afgelopen maanden thuiszitten hebben we dat echt nodig."
De Vlaamse arts Hugo van Aken, lid van het coronacrisisteam van het academisch ziekenhuis in het naburige Münster, noemt de situatie in Gütersloh ernstig. "Inmiddels zijn zeker zo'n tweeduizend mensen besmet. En de start van de zomervakantie maakt de kans op verspreiding groot." Dat sommige Duitse deelstaten geen mensen uit Gütersloh willen ontvangen kan hij dan ook wel begrijpen.
Van Aken houdt er rekening mee dat de situatie de komende dagen verslechtert. In zijn ziekenhuis wordt de geplande zorg inmiddels alweer afgeschaald. 