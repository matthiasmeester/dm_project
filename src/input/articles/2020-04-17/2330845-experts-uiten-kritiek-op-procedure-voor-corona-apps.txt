Negen IT-specialisten die voorstellen voor de corona-apps voor het kabinet hebben bekeken, uiten forse kritiek op de selectieprocedure waarin ze de apps moesten beoordelen.
De 63 voorstellen voor contact-onderzoek-apps die waren ingestuurd, werden na een digitale beoordelingsvergadering met de specialisten door het ministerie van Volksgezondheid vandaag teruggebracht tot zeven.
Volgens de experts die er op een "rommelig georganiseerde dag" over meevergaderden, zijn er apps op de eindlijst beland die door meerdere groepen expliciet waren afgekeurd en missen er voorstellen die juist wel kansrijk waren.
Groepjes met experts van verschillend pluimage kregen de opdracht om een aantal voorstellen te bekijken, vertelt ict-architect Hans de Raad. Zijn team behandelde er in totaal veertien, waarvan de laatste zeven "aanzienlijk minder diepgaand, omdat we daar maar een halfuur of drie kwartier de tijd voor hadden." De voorstellen varieerden volgens hem van een "uitgewerkt bierviltje in wordformaat" ("dat schoot wel lekker op"), tot "grote pakken papier" die door bedrijven met meer ervaring waren aangeleverd.
Het kabinet denkt dat twee apps op mobiele telefoons kunnen helpen bij het versoepelen van de coronamaatregelen en het opstarten van de samenleving. Eén app die in kaart moet brengen met wie een besmet persoon in contact is geweest en een ander die is bedoeld om de symptomen van de coronapatiënt te monitoren.
De voorstellen die nu behandeld zijn, gingen over de contact-app (wie is in contact geweest met wie). De specialisten werden overigens door het ministerie zelf benaderd om mee te doen aan de beoordeling.
Expert De Raad verbaast zich erover dat er nauwelijks criteria waren om de voorstellen te beoordelen. "Daardoor konden we eigenlijk geen gewogen oordeel over kwaliteit geven en zijn de conclusies ook moeilijk met elkaar te vergelijken." Hij vindt het des te vreemder dat er ook geen link werd gemaakt met de richtlijnen voor corona-apps die de Europese Commissie gisteren bekendmaakte.
Zo is volgens hem te weinig meetbaar of de apps wel effectief zijn, of de leverancier genoeg ervaring heeft en ook draagkracht om zo'n app te onderhouden met updates. Dat is ongekend voor zo'n procedure, zegt De Raad, die veel ervaring heeft met Europese aanbestedingen.
Volgens hem verliep alles veel te gehaast. "Juist omdat het belang zo groot is, wil je ervoor zorgen dat de kwaliteitscontrole goed is." Hij zegt dat er vanuit meerdere gelederen van de experts weerstand is tegen de onduidelijkheid van de procedure en pleit voor transparantie.
De negen specialisten die nu naar buiten treden, naast De Raad onder meer oud-journalist Brenno de Winter, hoogleraar Ronald Leenes en hoofd technologie bij Waag Tom Demeyer, trekken in een brief hun handen van het resultaat af. "We kunnen ons vanuit onze professionele integriteit niet verbinden aan de uitkomsten."
Het ministerie zegt in een reactie dat het mogelijk is dat er initiatieven zijn doorgegaan waar sommige experts niet achter staan, omdat niet alle experts alle voorstellen hebben gezien.
De zeven concepten worden komend weekend doorgelicht tijdens een digitaal evenement, een zogenoemde appathon. "In de appathon zal moeten blijken of deze initiatieven inderdaad niet voldoen en dus zullen afvallen", zegt een woordvoerder.
"Los daarvan vindt er ook nog een onafhankelijke beoordeling plaats door de Autoriteit Persoonsgegevens."
De woordvoerder vindt het begrijpelijk dat er zorgen zijn en hamert erop dat alles zo transparant mogelijk gebeurt en dat de broncode openbaar wordt. Daarnaast worden er dit weekend verbeteringen bedacht. "Met de appathon dit weekend proberen we straks van een 7 of een 8 nog een 10 te maken."
Hij laat weten dat het overigens ook mogelijk is dat geen van zeven voorstellen het haalt, als blijkt dat ze bijvoorbeeld toch niet veilig genoeg zijn of dat er zorgen blijven over de privacy.