Goedemorgen! De Koningsspelen die vandaag stonden gepland gaan niet door, maar veel scholen hebben alternatieven bedacht. En Harlingen herdenkt bevrijding van de stad in 1945. 
Het weer: de dag begint zonnig. In de middag vooral in het zuiden meer bewolking. Het blijft vrijwel zeker droog bij 13 graden in het noorden en 22 in het zuiden. Ook in het weekend blijft het zonnig en warm, alleen morgen is er in het zuiden kans op een bui.
Moet je vandaag de weg op? Hier vind je het overzicht van de werkzaamheden. Check hier de aangepaste dienstregeling voor het spoor.
President Trump heeft een richtlijn gepresenteerd aan de hand waarvan de coronamaatregelen kunnen worden afgebouwd. "We starten ons leven weer op", zei Trump op een persconferentie. Daarbij zei hij wel dat het "een geleidelijk proces" zal zijn. Tegelijkertijd is er in de Verenigde Staten voor de derde dag op rij een recordaantal coronadoden gemeld. De afgelopen 24 uur zijn er bijna 4500 sterfgevallen bijgekomen, bijna 2000 meer dan de dag ervoor. Het dodental pakt zo hoog uit omdat er sinds kort ook sterfgevallen worden meegerekend die "waarschijnlijk verband houden" met het coronavirus.
Venezuela heeft een steen van 35.000 kilo teruggekregen van Duitsland. De zogenoemde Kueka-steen was in 1998 door een Duitse kunstenaar meegenomen en stond in het Tiergarten-park in Berlijn als onderdeel van een kunstproject. Tot verdriet van een inheemse Venezolaanse stam, want de Pemóns beschouwen de steen als heilig. Leden van de stam hadden bij de Duitse ambassade in Caracas gedemonstreerd voor teruggave van het kleurrijke rotsblok.
Duitsland heeft de kei nu teruggegeven na een "vriendschappelijke afspraak", zeggen Venezolaanse beambten. Per schip is het gevaarte teruggebracht. President Maduro van Venezuela twitterde opgetogen dat 'oma' Kueka weer thuis is: "Met al zijn schoonheid en duizendjarige kracht, na 22 jaar harde strijd. Welkom! Gefeliciteerd en een omhelzing voor het Pemón-volk!"
Fijne dag!