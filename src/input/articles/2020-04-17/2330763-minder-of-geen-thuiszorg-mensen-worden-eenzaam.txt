Een derde van de mensen met thuiszorg of ondersteuning van een wijkverpleegkundige krijgt minder of helemaal geen zorg meer vanwege het coronavirus. Dat meldt de Patiëntenfederatie Nederland op basis van een enquête. De respondenten zeggen dat het vooral gaat om het stopzetten van woonbegeleiding, wassen en aankleden, huishoudelijke hulp, wondzorg, psychische hulp en dagbesteding.
Volgens Dianda Veldman, directeur van de Patiëntenfederatie, zijn er cliënten die de thuiszorg afzeggen omdat ze bang zijn voor het coronavirus of omdat ze tot een risicogroep behoren. "Die mensen vinden het toch te griezelig dat er een wijkverpleegkundige over de vloer komt die misschien wel het virus bij zich draagt. Maar het komt ook voor dat de zorgorganisaties geen zorg kunnen leveren, omdat medewerkers ziek zijn en dus uitvallen."
Ook zeggen cliënten dat ze de zorg willen ontlasten, omdat zorgpersoneel al druk genoeg is of omdat ze vinden dat hun vraag niet urgent genoeg is.
Minister De Jonge van Volksgezondheid riep voorafgaand aan de ministerraad op om gewoon gebruik te blijven maken van de wijkverpleegkundige. De minister begrijpt de angst voor besmetting, maar hij roept op om vertrouwen te hebben in zorgverleners. "Mensen moeten weten: mijn verpleegkundige weet hoe er moet worden gewerkt. Dus je kunt gewoon je verpleger ontvangen als je je goed aan voorschriften houdt."
Dit is de tweede keer dat de Patiëntenfederatie onderzoek doet naar de gevolgen van de coronacrisis voor patiënten. De vorige keer is onderzoek gedaan naar huisartsen en ziekenhuizen, nu naar de sectoren fysiotherapie, thuiszorg en mantelzorg. In totaal hebben 10.000 mensen deelgenomen aan de enquête.
Mensen die zorg nodig hebben, kunnen ook steeds minder rekenen op de hulp van een mantelzorger. "Wij dachten in eerste instantie dat er meer mantelzorgers zouden komen, omdat er meer thuiszorgers uitvielen. Maar in ons onderzoek gaven mantelzorgers juist aan dat ze het minder zijn gaan doen. Ze willen hun kwetsbare moeder, vader, tante of buurvrouw niet in gevaar brengen", zegt Veldman.
"Mensen geven aan dat het voor mantelzorgers of voor hun familie zwaarder wordt, omdat zij nu taken moeten overnemen. Ook eenzaamheid en sociaal isolement worden genoemd als erger wordende klachten." En daarbij komt ook, dat mantelzorgers geen recht hebben op beschermingsmiddelen zoals mondkapjes. "Thuiszorgmedewerkers kunnen mondkapjes en andere beschermingsmiddelen gebruiken. Voor de mantelzorgers zijn die er niet. Wij vinden dat die er nu ook moeten komen", aldus Veldman.
Mantelzorgers zeggen dat ze nog wel contact op afstand hebben met degene voor wie zij zorgen. 72 procent heeft dat telefonisch en 24 procent door middel van een videochat, blijkt uit het onderzoek.
Patiënten zijn bezorgd over de afgezegde afspraken. Volgens de Patiëntenfederatie raken mensen te vereenzaamd en verwaarloosd. "Ik ken een situatie van iemand die iedere ochtend uit bed werd gehaald, werd gewassen en omgekleed", zegt Veldman. "Zo iemand krijgt nu nog maar drie keer per week hulp. Dat betekent dat mensen op sommige dagen hun bed niet meer uitkomen, niet meer gewassen worden en hun steunkousen niet meer uit of aan kunnen trekken."