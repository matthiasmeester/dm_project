In de week voor het paasweekeinde stierven zo'n 2000 Nederlanders meer dan gemiddeld, blijkt uit een nieuwe schatting van het CBS. Dat is nog altijd twee keer zo veel als de officiële sterftecijfers van het RIVM door corona. Maar de stijging van de zogenoemde 'oversterfte' lijkt tot stand gekomen; de nieuwe cijfers zijn vergelijkbaar met die van een week eerder.
Bekend is dat de dagelijkse statistieken van het RIVM op dit punt niet volledig zijn, omdat alleen de overledenen worden gemeld die op corona zijn getest. De wekelijkse CBS-cijfers geven waarschijnlijk een completer beeld van het werkelijke aantal coronaslachtoffers.
Het CBS houdt deze keer wel een extra grote slag om de arm: vanwege het paasweekeinde kan de registratie van overlijdensberichten vertraagd zijn. De schatting is dat er in de week van 6 tot en met 12 april ongeveer 5000 sterfgevallen waren, maar het exacte cijfer ligt volgens het CBS ergens tussen de 4700 en 5300. Dat definitieve cijfer meldt het bureau volgende week.
Opvallend is dat de 'oversterfte' bij het CBS stabiliseert, terwijl het aantal doden in de officiële sterftecijfers van het RIVM afneemt. Waarschijnlijk heeft dat onder meer te maken met de situatie in de verpleeghuizen, waar nog weinig wordt getest en waar volgens de specialisten ouderengeneeskunde het aantal besmettingen nog altijd toeneemt. 
Over de voorafgaande week 14 (van 30 maart tot en met 5 april) zijn de definitieve cijfers er al wel. Daaruit blijkt dat met name in Noord-Brabant, Limburg en enkele gemeenten rond Zwolle het aantal overledenen duidelijk hoger was dan normaal. Ondanks de toename in de omgeving Zwolle, staat Overijssel op plek 5 in de lijst van provincies met de meeste 'oversterfte'.
Gecorrigeerd voor het inwoneraantal vormen de provincies Noord-Brabant, Limburg en Gelderland de top drie in week 14. Onderstaande grafiek laat per provincie zien hoeveel mensen daar meer of minder zijn overleden dan normaal. Hierbij geldt het gemiddeld aantal overledenen in week 1 tot en met 10 van dit jaar als ijkpunt.
Hieronder de 'oversterfte' per gemeente. Let daarbij op: in kleine gemeenten kan het aantal overledenen sterk fluctueren. Een toe- of afname in een bepaalde week kan toeval zijn en hoeft niet het gevolg te zijn van de coronacrisis.