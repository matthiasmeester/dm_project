Het aantal coronapatiënten op de intensive care is opnieuw gedaald, naar 1235. Dat zijn 23 gevulde IC-bedden minder dan een dag eerder en een daling van zo'n 150 ten opzichte van de situatie een week geleden.
Volgens voorzitter Ernst Kuipers van het Landelijk Netwerk Acute Zorg verlaten zo'n 40 coronapatiënten per dag de IC's en komen er ongeveer 20 bij. Op het dieptepunt van de crisis steeg de bezetting van de IC-bedden met meer dan 100 per dag.
Van de 1235 Nederlandse IC-patiënten liggen er 52 in Duitse ziekenhuizen, hetzelfde aantal als gisteren.
Diederik Gommers zei eerder namens de Nederlandse Vereniging voor Intensive Care dat de maatregelen pas versoepeld kunnen worden als er niet meer dan 700 coronapatienten op de IC liggen. Jaap van Dissel van het RIVM zei gisteren in de Tweede Kamer dat hij uitgaat van maximaal 600 patiënten.
Het aantal mensen dat door het coronavirus is overleden, nam tot vandaag 10.00 uur met 144 toe meldt het RIVM. Gisteren werden er 181 nieuwe doden gemeld. Voor zover bekend zijn in Nederland nu 3459 mensen overleden in verband met covid-19, de ziekte die door het virus wordt veroorzaakt.
Om te kunnen beoordelen of de verspreiding van het virus in Nederland langzaam aan het afnemen is, kijkt het RIVM vooral naar de ziekenhuisopnames. Het aantal nieuwe opnames is 156 en dat is fors lager dan twee weken geleden. In de piekweek werden gemiddeld bijna 500 opnames per dag gemeld.
In totaal zijn er nu 9465 Nederlanders met een coronabesmetting die in het ziekenhuis opgenomen zijn geweest. Minder dan de helft ligt er nog.
Het RIVM wijst erop dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's aan het RIVM. Als dat op sommige dagen meer gebeurt dan op andere dagen, ontstaan er pieken in de grafiek die het beeld vertekenen.
Overigens telt het RIVM alleen overledenen mee die positief zijn getest op het coronavirus. Het CBS publiceerde vandaag weer cijfers die een indruk geven van het aantal mogelijke 'verborgen' coronadoden. Tot nu toe blijkt daaruit dat het aantal doden ongeveer twee keer hoger is dan door het RIVM wordt gemeld. Wordt die lijn doorgetrokken over de hele 'coronaperiode', dan zijn er in Nederland dus niet bijna 3500, maar zo'n 7000 mensen overleden.
Het gaat bij deze totale 'oversterfte' vooral om mensen die overlijden buiten het ziekenhuis, zoals in verpleeghuizen. Die werden tot dusver nauwelijks getest en dus ook niet meegeteld als coronaslachtoffer.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.