In de haven van Rotterdam is na een tip 1459 kilo cocaïne onderschept. De drugs werd vorige week vrijdag gevonden in een container uit Brazilië die geladen was met mangaanerts. Na een groot onderzoek zijn deze week vijf verdachten aangehouden, meldt het Openbaar Ministerie.
Het onderzoek leidde naar een loods in Best, in Noord-Brabant. Daar zijn woensdag vier verdachten aangehouden die vermoedelijk op zoek waren naar twee containers met de cocaïne. De vijfde man werd dezelfde avond aangehouden in Rotterdam vanwege betrokkenheid bij het transport van de containers.
Het gaat om twee mannen van 33 en 35 uit Kosovo, een 42-jarige man uit Turkije, een 43-jarige man uit Albanië en een 32-jarige man uit Frankrijk.
Vandaag zijn de mannen voorgeleid aan de rechter-commissaris. Ze worden verdacht van betrokkenheid bij het invoeren en vervoeren van cocaïne. Zij blijven nog 14 dagen vastzitten zonder dat zij contact mogen hebben met de buitenwereld, alleen met hun advocaat.
Het HARC-team, een samenwerkingsverband van de Douane, FIOD, Zeehavenpolitie en het Openbaar Ministerie in Rotterdam, onderzoekt de zaak nog verder. De drugs zijn inmiddels vernietigd.