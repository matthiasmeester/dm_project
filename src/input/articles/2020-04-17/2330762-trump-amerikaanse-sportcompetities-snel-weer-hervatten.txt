Dankzij de richtlijnen die de Amerikaanse president Donald Trump afgelopen nacht presenteerde, kunnen sportcompetities in de Verenigde Staten binnenkort weer worden hervat. Het is alleen nog niet duidelijk wanneer dat precies zal zijn.
Grote Amerikaanse sportcompetities zoals de NBA (basketbal), MLB (honkbal), NHL (ijshockey), MLS (voetbal) en NFL (American football) zullen in eerste instantie zonder publiek moeten worden gespeeld.
In de eerste fase van de versoepeling mogen onder andere stadions weer open, mits zij zich houden aan strikte afstandsregels. Ook mogen er niet meer dan tien mensen bij elkaar komen.
Gouverneurs van de Amerikaanse staten zijn er volgens Trump vrij in de maatregelen aan te passen aan de omstandigheden. Staten waarin het coronavirus al minstens twee weken onder controle is, kunnen wat Trump betreft hun activiteiten "morgen hervatten".
De tweede stap is dat er weer een beperkt aantal toeschouwers naar binnen mag. "Er zullen dan steeds twee lege stoelen tussen hen in zijn op de tribunes", aldus Trump.
"En uiteindelijk, als het virus weg is, zullen we weer volle stadions hebben en van sport kunnen genieten zoals het moet zijn."