Áls de coronamaatregelen straks worden afgeschaald, hoe open je dan weer verantwoord je deuren? Zo'n 35 bedrijfstakken denken daar op dit moment hard over na. Om op termijn weer open te kunnen, riep het kabinet sectoren op een protocol in te dienen. Daarin moet hygiëne en onderlinge afstand tussen bezoekers voldoende gewaarborgd zijn.
Het is te vroeg om definitief te delen hoe een bezoek aan het theater, pretpark of sportschool er straks uitziet, zeggen brancheorganisaties. Maar er zijn zeker al denkrichtingen, waarmee de contouren van een anderhalvemetermaatschappij zichtbaar worden.
De bioscopen deelden als een van de eersten een vrij concreet protocol. Dat gaat uit van beperkte openingstijden, minder kaartverkoop en voorstellingen om bezoekersstromen beheersbaar te houden.
De schoonmaak wordt geïntensiveerd en popcorn staat verder uit elkaar gestald of wordt pas geschept als een klant erom vraagt. In zalen mogen maximaal 100 mensen zitten, op 1,5 meter afstand. Dat komt neer op drie stoeltjes afstand per rij en niet direct voor- of achter elkaar zitten. Huishoudens mogen wel naast elkaar, er is vrije stoelkeuze, maar medewerkers houden toezicht.
Dat zou er zo uit kunnen zien:
NL Actief, de brancheorganisatie van sportscholen, heeft inmiddels ook een concept-protocol ingediend. Leden zullen in dat voorstel een tijdsblok moeten reserveren waarin zij mogen komen trainen.
Fitnesscentra moeten via pasjes of een ander systeem zorgen dat het maximaal aantal bezoekers niet overschreden wordt. Kleedkamers, douches en sauna's blijven gesloten en sporters reinigen zelf het apparaat of toilet als ze dat gebruiken.
In de (groep)trainingsruimte geldt: anderhalve meter. Vakken op de grond markeren die onderlinge afstand, waar nodig worden apparaten gemarkeerd als buiten gebruik.
Ook theaters en concertzalen zijn druk bezig ideeën te ontwikkelen, vertelt Simon Reinink, directeur van het Koninklijk Concertgebouw in Amsterdam. Vanochtend sprak hij nog met directeuren van grote concertzalen door het land.
"Spreiding is natuurlijk het woord waar het om draait. Niet alleen voor bezoekers, maar ook voor medewerkers en musici. We kijken nu druk hoe het logistiek haalbaar is die 1,5 meter te respecteren. Bijvoorbeeld door op een avond twee korte concerten te geven in plaats van één lange."
Een universeel protocol formeren is lastig, denkt Reinink. "De ene zaal is de andere niet, je moet het per geval bekijken." Ook is lang niet zeker dat alle facetten van een avondje uit terugkomen. "Het belangrijkste is de muziek, dat musici weer een publiek en inkomen hebben. Garderobe en drankjes aan de bar zijn secundair."
Kees Klesman, directeur van de Club van Elf - die grote attractieparken in Nederland vertegenwoordigt, is positief over een heropening. "Dat het verantwoord kan, staat wat mij betreft vast. Wij zijn goed thuis in veiligheid, crowdmanagement en gedragsbeïnvloeding."
Maar hoe een ritje in de achtbaan of wildwaterbaan er straks precies uitziet, kan Klesman nog niet zeggen. Wat in ieder geval duidelijk is, is dat de bezoekersvolumes omlaag gaan. "Het aantal toegangskaartjes wordt tot misschien wel de helft beperkt, we zullen eerder uitverkocht zijn. Mensen zullen per dag of tijdvak moeten reserveren. Een bezoek wordt exclusiever."
De welbekende rij zal iets weg hebben van hoe dat nu is geregeld in supermarkten. "Alleen werken wij dan met vakjes in plaats van lijntjes, zodat huishoudens bij elkaar kunnen staan."
Koninklijke Horeca Nederland vindt het te vroeg om iets te delen over het concept-protocol dat ze inmiddels hebben ingediend. "We willen voorkomen dat ondernemers onnodig handelen of maatregelen nemen op basis van voorstellen die misschien nog worden aangepast", laat een woordvoerder weten.
Dat betekent niet dat ondernemers zelf stil zitten. Menno van Dorp van restaurant Venster 33 in Amsterdam heeft al een idee hoe hij in zijn zaak de maatregelen kan handhaven. "Bij binnenkomst krijg je een tafel toegewezen, uiteraard staan die anderhalve meter uit elkaar. Bezoekers kunnen aan tafel zelf een app downloaden om het menu te bekijken en te bestellen."
Bestellingen worden op een centrale tafel gezet, waar bezoekers het zelf kunnen pakken. "Zo is er geen contact tussen de klant en het personeel."
Van Dorp deelde het plan in een online video en kreeg zowel positieve als negatieve reacties. "Voor kleinere zaken is dit plan niet haalbaar. Dus niet voor iedereen zal dit een oplossing zijn."
Ook moet hij nog een paar dingen verder uitdenken. "Mogen mensen van een ander huishouden bij elkaar aan tafel, waar geen anderhalve meter afstand is? En hoe controleer je of ze bij elkaar horen? Dat moeten we allemaal verder uitwerken."
En ook: hoe ga je om met toiletbezoek? "Iemand stelde al voor met een plasketting te werken, net als op de basisschool. Dat vond ik wel een aardige suggestie."
Ook de Vereniging van Universiteiten wil nog niet ingaan op mogelijke indelingen voor bijvoorbeeld collegezalen. Rudy Oude Vrielink, expert onderwijslogistiek aan Universiteit Twente, heeft wel een idee hoe een verantwoorde indeling er uit kan zien.
Hij ontwierp cameratechnologie waarmee je in de collegezaal anoniem het aantal mensen kunt tellen. "We gebruiken die tellingen normaal gesproken om te bekijken of colleges beter naar een grotere of kleinere zaal kunnen. Maar ook de afstand tussen mensen meten is mogelijk."
De technologie zou de docent zelfs een signaal kunnen sturen als de juiste afstand niet gehandhaafd wordt. Ook voor de instroom in de zaal heeft Oude Vrielink een idee. "Dat moet gespreid, dus je kunt werken met een teller, die een signaal geeft als de volgende student naar binnen mag."
De afbeeldingen in dit artikel zijn opgesteld in samenspraak met bronnen uit de branche, maar zijn nadrukkelijk schetsen van hoe een toekomstig bezoek er uit kán zien. 
Concrete plannen vanuit brancheorganisaties worden uiteindelijk beoordeeld door het kabinet en RIVM. Of en wanneer gesloten bedrijfstakken weer open mogen valt nog niet te zeggen.