In een varkensstal in Lierop (Noord-Brabant) heeft vannacht een grote brand gewoed. De brandweer vermoedt dat er zo'n duizend varkens in de stal aanwezig waren. De dieren hebben het niet overleefd.
De brand brak uit rond middernacht. De brandende stal werd vrijwel meteen als verloren beschouwd. De brandweer zei "in te zetten in het behouden van een naastgelegen stal". Rond 04.00 uur was de brand onder controle.
Grote vlammen slaan uit het dak van de varkensstal:
Het aantal stalbranden nam jaren toe, tot zestig branden in 2018, blijkt uit cijfers van landbouworganisatie LTO. Vorig jaar waren het er een stuk minder, namelijk 41.
Ruim 175.000 dieren kwamen daarbij om het leven, voor het overgrote deel kippen. Uit recent onderzoek van het platform Investico bleek dat de afgelopen acht jaar meer dan een miljoen dieren omkwamen bij dit soort branden.
Van ongeveer de helft van de branden in 2019 was de oorzaak niet te achterhalen. Als dat wel lukte, bleek de brand vaak het gevolg van kortsluiting. Ook kwamen 100.000 kippen om het leven door brandstichting.
De Onderzoeksraad voor Veiligheid doet op dit moment onderzoek naar de oorzaken van stalbranden.