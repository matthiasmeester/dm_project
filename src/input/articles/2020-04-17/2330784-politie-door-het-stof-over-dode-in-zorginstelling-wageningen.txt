De politie heeft te laat gereageerd op de 112-meldingen die zijn gedaan rond een incident met dodelijke afloop in een zorginstelling in Wageningen. Dat laat de politie weten na intern onderzoek.
Voorafgaand aan het incident in februari belden omwonenden en personeel van de instelling meerdere keren naar 112. Volgens de politie was de eerste melding al dermate dringend dat er direct politie had moeten komen. Dit had de telefonist ook toegezegd, maar vervolgens was er niemand op afgestuurd.
De 27-jarige bewoner zou in aanloop naar het incident agressief gedrag hebben vertoond dat zich later ook op de medewerkers richtte. Uiteindelijk wist het personeel de man te overmeesteren in afwachting van de politie. Toen agenten hem vervolgens probeerden aan te houden, overleed hij. Bij het incident raakten ook twee medewerkers van de instelling gewond.
De medewerker van 112 schatte in dat er geen direct gevaar was omdat het agressieve gedrag in de kamer van de cliÃ«nt gebeurde. Uit de teruggeluisterde gesprekken blijkt volgens de politie dat er wel aanwijzingen waren dat er snel politie nodig was.
"Het had anders gekund en gemoeten", zegt politiechef Oscar Dros. Volgens hem is er een kritisch gesprek geweest met de betreffende 112-medewerker. Ook wordt de manier van werken tegen het licht gehouden.
De familie reageert geschokt op de conclusies van het onderzoek. "Het is voor de familie moeilijk te begrijpen", laat hun advocaat weten. "Zij doen hun best dit een plek te geven. Volledige transparantie en openheid over wat er dan precies is gebeurd, is daarbij van het grootste belang."
Onder leiding van het Openbaar Ministerie wordt nog onderzocht wat er die avond is gebeurd en wat de oorzaak is van het overlijden van de 27-jarige bewoner. De Rijksrecherche onderzoekt hoe de agenten bij de zorginstelling hebben gehandeld.