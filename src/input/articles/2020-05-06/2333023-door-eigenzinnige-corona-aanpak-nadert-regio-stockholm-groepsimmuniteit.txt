Zweden koos aan het begin van de coronacrisis voor een eigenzinnige aanpak: detailhandel en scholen bleven open. Tegelijkertijd werd erop gerekend dat mensen de nieuwe coronaregels vrijwillig zouden naleven.
Johan Giesecke van het Zweedse instituut voor de Volksgezondheid is optimistisch: "Zo'n 25 procent van de inwoners van de regio Stockholm is besmet geweest met dit virus. We verwachten dat dit aantal aan het eind van de maand rond de 40 procent ligt. Dat betekent dat we groepsimmuniteit naderen, die ligt tussen de 40 tot 60 procent van de bevolking."
Epidemioloog Giesecke (70) lijkt niet nerveus om zelf besmet te raken. "We krijgen de ziekte uiteindelijk bijna allemaal, hoe eerder hoe beter", constateert hij nuchter.
Er heerst duidelijk optimisme in Zweden door een dalend aantal nieuwe doden en patiënten op de IC's en een afnemende druk op de gezondheidszorg.
"Andere landen, met een strenge lockdown, weten op dit moment niet goed hoe ze de samenleving moeten openen. Ze zijn bij elke stap bang voor een opleving van het aantal besmettingen." Volgens Giesecke en zijn collega's is een strenge lockdown zinloos.
Daarentegen zegt de epidemioloog dat het belangrijk is dat ouderen en mensen met een zwakke gezondheid binnen blijven en dat mensen zich bij de allereerste symptomen ziek melden en thuis blijven. Giesecke: "We hebben ouderen in verpleegtehuizen niet goed genoeg kunnen beschermen. Maar verder hebben de meeste Zweden zich goed aan de regels gehouden."
Daarnaast is deze aanpak lang vol te houden en daarom de beste oplossing, vinden deze Zweden:
In de hoofdstad Stockholm is het straatbeeld duidelijk leger dan gewoonlijk. Want winkels, cafés en restaurants zijn dan wel open, de verkoop is bijna overal sterk gedaald. In de foodhall bij Högtorget begroet Sven Eriksson enthousiast elke klant die langskomt, waarbij er ruime mogelijkheid is om met ieder die wil ditjes en datjes door te nemen. "De verkoop is nu al rampzalig gedaald, een lockdown zou voor veel ondernemers een faillissement betekenen", aldus Eriksson.
Kaasverkoper Ola Hedén vertelt dat hij vlak voor de crisis 5 ton kaas had ingekocht. Bewaren kon niet. En dus maakte hij cadeaupakketten met verschillende soorten kazen, die hij op een parkeerterrein verkocht. Hedén: "Ik geloof niet dat mensen een lockdown lang kunnen volhouden. De Zweedse strategie is wel langer vol te houden."
Het ziet er niet naar uit dat Zweden er economisch veel beter voorstaat dan andere landen. Ook Zweden heeft veel nieuwe werklozen en de regering probeert met noodpakketten het bedrijfsleven te ondersteunen. De winst voor Zweden zit hem volgens Giesecke vooral in het feit dat Zweden minder bang hoeft te zijn voor een tweede golf besmettingen.
Tegelijkertijd moet het aantal testen in Zweden flink worden opgeschroefd. De Zweedse regering stelt zich als doel nog deze maand 100.000 testen per week uit te voeren. Daarbij wordt er in allerijl gewerkt aan geavanceerde testen die bepalen of mensen de ziekte gehad hebben.
Niclas Roxhed van de Technische Universiteit in Stockholm werkt aan een zelftest die antilichamen registreert. "Deze vorm van testen ontlast de gezondheidszorg omdat mensen dit op hun gemak thuis kunnen doen en ze het pakketje vervolgens naar een laboratorium kunnen terugsturen." Het idee is dat deze test in grote hoeveelheden wordt geproduceerd zodat iedereen er gebruik van kan maken. "Maar zover zijn we nog niet", aldus Roxhed.