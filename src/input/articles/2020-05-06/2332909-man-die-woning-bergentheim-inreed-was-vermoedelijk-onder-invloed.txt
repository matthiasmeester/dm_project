De bestuurder die vannacht op hoge snelheid een woning binnenreed in het dorp Bergentheim was vermoedelijk onder invloed, meldt de politie.
De bestuurder, een 51-jarige man uit Hardenberg, kwam met zijn auto ondersteboven in de woonkamer terecht. De politie zegt dat er sprake was van een achtervolging, waarbij de bestuurder de macht over het stuur kwijtraakte.
Hij trok de aandacht van agenten in de omgeving van Vroomshoop, zo'n 10 kilometer van de plaats van het ongeval. Omdat de politie dacht dat hij onder invloed was, gaven ze hem een stopteken. Toen sloeg hij op de vlucht.
Op het moment van de crash waren nog twee mensen in de woning langs de N343. Zij zijn naar het ziekenhuis gebracht, zegt de politie.
Ook de bestuurder van de auto is naar het ziekenhuis gebracht. Hij wordt gehoord zodra dat mogelijk is.
Op sociale media zijn beelden verspreid van het ongeluk. Te zien is dat de wagen met hoge snelheid passeert en crasht in de woning. Op de achtergrond zijn sirenes te horen.