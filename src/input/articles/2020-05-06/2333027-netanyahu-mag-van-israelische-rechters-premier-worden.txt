Benjamin Netanyahu mag opnieuw premier van Israël worden, ondanks een lopende strafzaak tegen hem vanwege corruptie. Dat heeft het Israëlische hooggerechtshof woensdagavond besloten. Met die beslissing is een laatste obstakel voor een nieuwe regering uit de weg geruimd.
Demissionair premier Netanyahu van de rechtse Likud-partij bereikte vorige maand een overeenkomst met zijn voormalig rivaal Benny Gantz van de middenpartij Blauw en Wit. Volgens het akkoord wordt Netanyahu eerst premier en lost Gantz hem na anderhalf jaar af.
De nieuwe regering maakt een einde aan een politieke crisis van ruim een jaar, waarin Israëliërs drie keer naar de stembus gingen. Netanyahu en Gantz hadden telkens geen van beiden een meerderheid in het parlement en konden zonder elkaar geen regering vormen. Uiteindelijk besloot Gantz onder druk van de coronacrisis toch met Netanyahu te willen samenwerken.
Maar volgens burgerrechtenbewegingen en oppositiepartijen zou Netanyahu geen premier meer mogen worden, omdat hij wordt verdacht van onder meer omkoping en fraude. Maar die beschuldigingen zijn volgens het hooggerechtshof geen bezwaar voor een nieuwe termijn als minister-president.
De hoogste rechters wijzen er wel op dat hun oordeel "niets afdoet aan de ernst van de beschuldigingen tegen Netanyahu en aan de problematiek van een premier die wordt beschuldigd van criminele activiteiten". Maar omdat hij nog niet is veroordeeld, zien ze geen juridisch beletsel.
De Likud-leider staat terecht voor onder meer het aannemen van dure cadeaus van zakenmensen in ruil voor politieke gunsten. Ook zou hij mediabedrijven in ruil voor positieve berichtgeving voordelen hebben geboden ter waarde van honderden miljoenen euro's. Op die vergrijpen staat maximaal tien jaar celstraf.
De strafzaak tegen Netanyahu had in maart moeten beginnen, maar werd uitgesteld vanwege de coronacrisis. De eerste zitting staat nu op 24 mei gepland. Naar verwachting wordt de vijfde regering van Netanyahu volgende week gepresenteerd.