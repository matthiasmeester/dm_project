De politie in Eindhoven heeft vrijdag in een woning 12,5 miljoen euro aan contant geld aangetroffen. Het was verstopt in een verborgen ruimte. Volgens de politie is dit het hoogste bedrag dat tot nu toe in Nederland op een locatie is gevonden.
Het gaat om biljetten van 20 tot 500 euro die samen 255 kilo wogen. De politie deed het geld in boodschappentassen om het te kunnen vervoeren. Verder zijn twee vuurwapens, een pgp-telefoon en een geldtelmachine in de woning gevonden.
De 35-jarige bewoner werd in het huis aangehouden. Hij wordt verdacht van witwassen. In verband met het onderzoek kan de politie nog niet vertellen hoe de man opgespoord kon worden. Ook is niet duidelijk waar in Eindhoven de bewuste woning is, maar het gaat om een rijtjeshuis, laat een woordvoerder van de politie weten.
Vorig jaar werd in Amsterdam ook al een soortgelijke hoeveelheid cash geld aangetroffen. Toen ging het om 12,8 miljoen euro, verdeeld over vijf woningen. Er werden zeven mensen aangehouden in verband met drugshandel.