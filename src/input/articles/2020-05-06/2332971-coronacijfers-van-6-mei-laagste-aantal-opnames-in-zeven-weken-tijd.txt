Het aantal doden in verband met het coronavirus is gestegen met 36. Gisteren kwamen er nog 86 overledenen bij. Bij het extra lage cijfer van vandaag speelt mogelijk een rol dat gisteren een feestdag was. Op die dagen treedt er vaak een vertraging op in de melding van overlijdens door de GGD's.
In totaal zijn er in Nederland nu 5204 overledenen van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 27 nieuwe opnames gemeld; het laagste aantal sinds 15 maart. Gisteren werden er nog 89 doorgegeven. Bij de ziekenhuisopnames is het weekendeffect over het algemeen minder sterk aanwezig.
In totaal zijn er nu 11.153 mensen in Nederland die vanwege het coronavirus in het ziekenhuis liggen of hebben gelegen.
Het RIVM wijst erop dat de dagelijks gemelde cijfers dus kunnen achterlopen: met name sterfgevallen worden soms pas na een aantal dagen doorgegeven door de GGD's. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen.
Overigens telt het RIVM alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Daaruit blijkt dat de 'oversterfte' door covid-19 ongeveer twee keer zo hoog is als het aantal door het RIVM geregistreerde doden. Wel neemt ook dit aantal in heel Nederland af, met uitzondering van de regio's Hollands-Midden en Rotterdam-Rijnmond.
Uit het epidemiologische rapport dat het RIVM dagelijks publiceert, blijkt dat 70-plussers nog altijd het leeuwendeel uitmaken van de overledenen. Er zijn drie mensen overleden in de leeftijdscategorie van 20 tot 29 en een persoon van tussen de 10 en 20. Het dodelijke slachtoffer in die laatste categorie is overigens een meerderjarige, dus iemand van 18 of 19, meldde het RIVM vorige maand. 
Het aantal coronapatiënten op de intensivecareafdelingen is verder gedaald, tot 626. Dat zijn er 18 minder dan gisteren, blijkt uit de nieuwste cijfers van het Landelijk Coördinatiecentrum Patiënten Spreiding. Van die 626 coronapatiënten liggen er 23 in Duitse ziekenhuizen; drie minder dan gisteren vanwege terugplaatsingen naar Nederland.
Het aantal patiënten op IC's met andere ziektes dan covid-19 nam ook weer licht toe: met 3 naar 397. "We verwachten dat de komende week de non-covid-zorg weer verder wordt opgepakt", zegt voorzitter Ernst Kuipers van het landelijk Netwerk Acute Zorg.
De grens van 700 bedden is vaak genoemd als een belangrijke kritieke grens waar het aantal coronapatiënten onder moet komen en blijven. Zo zouden versoepelingen pas kunnen plaatsvinden als het aantal IC-patiënten met corona onder die grens daalt, en kan de reguliere zorg dan pas weer echt goed worden opgestart. Op het hoogtepunt lagen 1424 coronapatiënten op de IC; ruim twee keer zoveel als nu.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.
Noot van de redactie: Het aantal van 628 corona-patiënten op de intensive care dat het LCPS op 6 mei rapporteerde, klopt niet. Dat meldt het LCPS op 7 mei. Het correcte aantal is 626. Daarmee is de daling van het aantal patiënten ten opzichte van 5 mei niet 16, maar 18. Dat is in dit bericht aangepast. 