In Nederland wordt volop gediscussieerd over het nut van het dragen van mondkapjes. In veel Europese landen is het dragen verplicht. Een overzicht van het mondkapjesbeleid in de Europese landen.
In België is mondbescherming verplicht in situaties waarin anderhalve meter niet haalbaar is, bijvoorbeeld in het openbaar vervoer. Maar ook voor leerlingen ouder dan 12 jaar en medewerkers op middelbare scholen is het verplicht. Een zelfgemaakt masker, sjaal of bandana is ook goed, mits het dagelijks op 90 graden wordt gewassen.
België heeft besloten alle Belgen een mondkapje met twee extra filters ter beschikking te stellen, maar dat is nog best ingewikkeld. Die mondkapjes komen waarschijnlijk volgende maand. Ze worden binnenkort in supermarkten verkocht en er komen automaten op alle stations. Een patroon om zelf mondkapjes te kunnen naaien is 1,8 miljoen keer gedownload.
In Duitsland is het dragen van een mondmasker verplicht. Iedereen die gaat winkelen of met het openbaar vervoer reist, moet gebruik maken van mond- en neusbescherming. De inwoners moeten wel zelf voor de bescherming zorgen. Sommige winkels hebben een voorraadje voor klanten die vergeten zijn zich te beschermen.
Correspondent Wouter Zwart maakte eerder deze reportage over het dragen van mondkapjes in Duitsland:
Ook Polen, Tsjechië en Slowakije stelden mondkapjes eerder al verplicht op straat, in het openbaar vervoer en in winkels. In Oostenrijk is het dragen van mondkapjes alleen verplicht in winkels en het openbaar vervoer.
Mondkapjes zijn in Frankrijk op veel plekken verplicht; in het openbaar vervoer, in bedrijven, winkels, maar ook in het onderwijs.
Lokale overheden en ov-bedrijven delen ze soms gratis uit, maar de meerderheid moet ze zelf kopen. Leerlingen die er zelf geen kunnen aanschaffen, krijgen die weer gratis op school.
Ondertussen is er een tekort aan mondkapjes, maar de overheid belooft dat er vanaf 11 mei genoeg is voor iedereen.
In het Verenigd Koninkrijk is het dragen van een mondkapje nog geen verplichting. De regering vindt dat er nog onvoldoende bewijs is om daartoe over te gaan. Schotland trekt iets meer een eigen lijn en adviseert gezichtsbescherming, zoals sjaals, als afstand houden niet lukt.
Ook de Londense burgemeester Khan adviseert om gezichtsbescherming in het openbaar vervoer te dragen. Er wordt bewust niet gesproken over medische mondkapjes, uit angst dat die massaal worden ingeslagen en er tekorten ontstaan.
Ondertussen schreven 100 artsen vorige week een brandbrief naar The Times waarin ze de regering oproepen om mondkapjes verplicht te stellen. 
Later deze week komt de Britse premier Johnson met nieuws over de lockdown, een eventuele versoepeling en ongetwijfeld ook meer over de mondkapjes.
Met ingang van vandaag zijn in Spanje kapjes die de mond en neus bedekken verplicht in bus, trein, vliegtuigen en veerboten. Mondkapjes zijn ook verplicht in auto's, als je niet alleen met je directe familie rijdt.
De regering verspreidt 14 miljoen mondkapjes op verschillende knooppunten in het ov. Ze zijn ook te koop bij sommige apotheken en supermarkten. De maximaal vastgestelde prijs is 96 cent.
Mondkapjes in Portugal zijn verplicht in het openbaar vervoer, winkels en supermarkten. Net als in Spanje worden de kapjes verspreid via het openbaar vervoer. Daar zijn ook verkoopmachines.
In Italië is het landelijk verplicht om mondkapjes te dragen in het openbaar vervoer en in afgesloten ruimtes, zoals winkels. Maar regionale besturen mogen ook zelf regels opstellen. Zo zijn in Lombardije en Toscane mondkapjes ook buitenshuis verplicht, terwijl het in Lazio alleen verplicht is als je met iemand een gesprek voert.
De Italianen moeten de mondkapjes wel zelf kopen, maar de btw is eraf gehaald waardoor je maximaal 50 cent kwijt bent voor een kapje. In sommige regio's worden de mondkapjes gratis verstrekt.
Er is geen sprake van tekorten. Steeds meer bedrijven werken mee om mondkapjes te maken. Er zouden nu zo'n 4 miljoen maskers per dag geproduceerd worden, dat moeten er eind augustus 35 miljoen zijn.
In Denemarken is er geen verplichting om mondkapjes te dragen. Experts en politici twijfelen aan het nut voor het grote publiek. Een mondkapje zou een vals gevoel van veiligheid geven en zou helemaal niet zo hygiënisch zijn. Onder politieke partijen is er geen meerderheid te vinden voor mondkapjes.
In Zweden bepaalt niet de regering, maar de tegenhanger van het RIVM het coronabeleid. Bij deze Folkhälsomyndigheten (Volksgezondheidsautoriteit) beklemtonen de ambtenaren dat afstand houden de belangrijkste maatregel is om verspreiding te voorkomen. Een mondkapje vinden ze daar volkomen onzin en wordt sterk afgeraden.
Ook in Noorwegen en Finland is het niet verplicht om een mondkapje te dragen.
Een mondkapje is in Griekenland verplicht in het openbaar vervoer en in liften. In supermarkten is het dragen van een mondkapje alleen verplicht voor het personeel. Ook in kapsalons en schoonheidssalons is dat alleen voor personeel verplicht.
De Grieken kopen de mondkapjes vooral bij de apotheek, voor ongeveer 2 euro. Je kunt de mondkapjes ook zelf maken. Er zijn wel richtlijnen hoe je dat doet en hoe je ermee omgaat. Zo moet je bijvoorbeeld de mondbescherming na elk gebruik wassen.
Sinds een paar weken zijn een paar grote Griekse bedrijven, die al in de medische sector werkten, overgegaan tot het maken van vooral medische mondkapjes. Hierdoor is er geen tekort meer aan mondkapjes.
In Hongarije is het dragen van mondbescherming verplicht in het openbaar vervoer en in supermarkten. Mondkapjes worden bij treinen, bussen en trams uitgedeeld. Veel Hongaren maken de maskers zelf. In een gevangenis in Debrecen maken gedetineerden tienduizenden maskers per dag.
In Bosnië, Kosovo, Montenegro, Noord-Macedonië, Albanië, Bulgarije, Roemenië en Slovenië is het dragen van een mondkapje op straat en in openbare ruimtes verplicht.
In Servië en Kroatië is het dragen van mondmaskers niet verplicht. Wel wordt het dragen van bescherming geadviseerd in openbare ruimtes.
De Turken dragen verplicht een mondkapje in supermarkten, in het openbaar vervoer en op andere plekken waar afstand houden niet goed mogelijk is. Het was eerst verboden om mondkapjes te verkopen. De Turkse regering gaf iedere Turk gratis vijf mondmaskers per week. Turken kunnen zich online aanmelden, waarna de mondkapjes thuis worden bezorgd.
Begin deze week kondigde president Erdogan een versoepeling van de maatregelen aan. Daaronder valt ook dat het weer toegestaan is mondmaskers te verkopen
Turkije begon begin dit jaar al met het opvoeren van de productie van mondmaskers. Eerst voor export naar onder andere China. Toen het coronavirus ook in Turkije werd ontdekt, volgde een exportverbod voor mondmaskers en andere beschermingsproducten.