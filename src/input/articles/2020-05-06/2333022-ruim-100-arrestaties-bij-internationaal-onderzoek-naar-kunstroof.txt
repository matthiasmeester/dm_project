Meer dan 19.000 kunstwerken en historische voorwerpen zijn teruggevonden bij een internationale actie tegen de verkoop van gestolen kunst. Daarbij zijn 101 verdachten gearresteerd, maakte de internationale politieorganisatie Interpol bekend.
Het gaat om onder meer keramiek, fossielen, historische wapens, schilderijen en archeologische vondsten. Die zijn door criminele organisaties meegenomen uit oorlogsgebieden en gestolen uit musea en bij archeologische opgravingen.
De operatie werd volgens Interpol in de herfst van 2019 uitgevoerd in 103 landen. Op een vliegveld in Madrid werd bijvoorbeeld een aantal "zeer zeldzame" voorwerpen uit het tijdperk voor Columbus teruggevonden. Die waren illegaal verkregen bij plunderingen in Colombia. Drie smokkelaars werden bij de actie gearresteerd.
Een van de voorwerpen is dit unieke Tumaco-goudmasker: 
Bij huiszoekingen in Colombia werden nog eens 242 precolumbiaanse voorwerpen gevonden. Niet eerder nam Colombia zoveel werken in beslag, meldt Europol.
De opsporingsorganisaties Interpol en Europol, de Werelddouaneorganisatie (WDO) en de Spaanse Guardia Civil werkten samen bij de operaties, die ze Athena II en Pandora IV noemden.
De onderzoekers brachten onder meer het aanbod van waardevolle spullen via internet in kaart. "Online transacties laten altijd een spoor achter. De douane, politie en andere partners hebben een manier gevonden om grensoverschrijdende illegale handel tegen te gaan", zegt Kunio Mikuriya, secretaris-generaal van de WDO.
Onderzoekers over de hele wereld vonden duizenden kunstvoorwerpen:
Volgens Interpol toont de hoeveelheid arrestaties en objecten de omvang aan van illegale kunsthandel. "Elk land met een rijk cultureel erfgoed is een potentieel doelwit", zegt JÃ¼rgen Stock, secretaris-generaal van Interpol.
Bij de acties vonden verschillende Europese politie-eenheden ook 108 metaaldetectors. Dat toont volgens Europol aan dat ook in Europa nog steeds wordt geplunderd.
Ook Nederland heeft bijgedragen aan de operatie, schrijft NRC. In een vakantiewoning in Noord-Brabant zou een aantal vervalste kunstwerken zijn gevonden.