Honderden drones hebben gisteravond een lichtshow verzorgd bij de Erasmusbrug in Rotterdam. Ze vormden onder meer een rood-wit-blauw hart.
De show van zeven minuten werd gehouden om Rotterdammers en zorgmedewerkers een hart onder de riem te steken in coronatijd Ã©n om stil te staan bij 75 jaar vrijheid. Tijdens de vliegende ode klonk pianomuziek.
Minister Cora van Nieuwenhuizen was bij de lichtshow aanwezig. Zij liep mee met de Inspectie Leefomgeving en Transport, die toezicht houdt op drones. "Het is jammer dat het nu niet kon met veel mensen erbij", zegt Van Nieuwenhuizen tegen Rijnmond. "Ik denk dat het wel een aanleiding is om dit straks, als we de coronacrisis te boven zijn, nog eens te doen. Zodat heel veel mensen het live kunnen meemaken."
De droneshow zou mogelijk een alternatief kunnen zijn voor vuurwerkshows. "Qua spektakel en indrukwekkendheid? Wat mij betreft wel", aldus de minister. "Ik vond het echt heel erg mooi."
Bekijk een compilatie van de show:
"Dit had ik nooit verwacht, echt apart", zegt een vrouw die de lichtshow zag. "Rood-wit-blauw, het mooiste wat er is voor de bevrijding." Een buurvrouw legt het tafereel vast met haar mobiele telefoon. "Voor de kinderen later. Ik vind het echt ongekend. Ik moet eerlijk zeggen dat ik niet wist dat drones verschillende kleuren konden hebben."
Het initiatief voor de show kwam van het kunstenaarsduo Studio Drift en een creatief bedrijf. "Op deze bijzondere Bevrijdingsdag zit de hele wereld vast in de greep van het coronavirus", zegt een van de organisatoren bij de regionale omroep. "Juist nu willen we meewerken om met dit kunstwerk een teken van hoop te geven. Herdenk, hoop en hou vol!" Zij willen vaker soortgelijke shows gaan organiseren.
Burgemeester Aboutaleb had toestemming gegeven voor de lichtshow. Vanwege de coronamaatregelen mocht die niet van te voren aangekondigd worden. Dit om te voorkomen dat te veel mensen op de kade zouden gaan staan kijken.
De show die gisteravond te zien was heet Franchise Freedom. Eerder was het schouwspel te zien in onder meer Miami, Amsterdam en op het festival Burning Man in Nevada in 2018.
De hele show is terug te zien op YouTube.