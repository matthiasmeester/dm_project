"Het is een evenwichtsbalk waar we op staan." Premier Rutte waarschuwde aan het begin van zijn persconferentie over de coronamaatregelen dat niet alles opeens zomaar kan. Zoals al was uitgelekt, kwam het kabinet met een flinke lijst van versoepelingen die de komende maanden mogelijk zijn. Met de nadruk op mogelijk, want voordat premier Rutte het spoorboekje uit de doeken deed, kwam hij met "een winstwaarschuwing".
"Bijna alles wat ik ga zeggen, is onder de voorwaarde dat het ook echt kan. Per week moeten de cijfers de ruimte geven." Rutte benadrukte dat de hoofdgedachte sinds zijn tv-toespraak twee maanden geleden ("Het lijkt al veel langer terug") niet is veranderd. Die blijft: maximale controle.
Het virus moet beheersbaar zijn. Daar gaat het nog steeds om, benadrukte de premier. Het kabinet wil stappen zetten "die iedereen in ons land weer ruimte geven", maar alleen als de 17 miljoen Nederlanders zich verstandig blijven gedragen.
Want, benadrukte minister De Jonge die naast Rutte stond, pas zodra er een vaccin is, is corona niet meer allesbepalend. "Optimisten denken dat dat over een half jaar is, pessimisten denken een paar jaar. De waarheid zal ertussenin liggen. Hoe dan ook, zolang er geen vaccin is, is het virus onder ons."
Dit zijn de aangekondigde mogelijke versoepelingen:
Daarom hamerden Rutte en De Jonge er nog maar eens op dat je thuis moet blijven als je klachten hebt, dat 1,5 meter afstand een verplichting is, en dat "handen wassen, handen wassen, handen wassen" het devies blijft.
Want er mogen dan versoepelingen zijn aangekondigd, voorzichtigheid blijft geboden. "Het begint en eindigt bij het gedrag van ons allemaal. De ruimte die er nu is hebben we met elkaar verdiend, en met elkaar kunnen we ervoor zorgen dat we die ruimte kunnen behouden."
De ruimte in de anderhalvemetersamenleving is niet onbeperkt. Daarom pleitte Rutte voor samenwerking, praktische oplossingen en maatwerk. Dat betekent onder meer het spreiden van werktijden en openingstijden om drukte te voorkomen en vanaf 1 juni mondkapjes in het openbaar vervoer omdat daar de 1,5 meter niet altijd mogelijk zal zijn.
Voor dat mondkapje moet je overigens zelf zorgen. Als handreiking voor doe-het-zelvers verzekerde Rutte dat er een handleiding beschikbaar komt op Rijksoverheid.nl, zodat iedereen er zelf een kan maken.
Sommige sectoren moeten echt nog een tijdje wachten, zei Rutte:
Hoewel er goed nieuws was voor veel ondernemers die weer wat meer kunnen (en hun klanten), zijn er ook groepen die nog geen perspectief hebben op versoepeling. "Bij het tweede economische steunpakket zal extra aandacht zijn voor ondernemers die nog niet open kunnen", verzekerde hij.
"We maken niet alleen mensen blij, we stellen ook mensen teleur. Dat kan hard aankomen", erkende Rutte. Op de vraag of Nederland met deze prille stappen nu uit de intelligente lockdown is, moest de premier dan ook ontkennend antwoorden. "Nee, helaas niet. We blijven het stap voor stap doen."