De Ridderzaal in Den Haag wordt de komende dagen omgebouwd tot vergaderzaal voor de Eerste Kamer. Het is de bedoeling dat de senatoren er vanaf dinsdag 12 mei terechtkunnen.
De plenaire zaal van de Eerste Kamer, vlak bij de Ridderzaal op het Binnenhof, is te klein om in deze coronatijd met meer dan veertien mensen tegelijk te debatteren. Er wordt tot nu toe dan ook voornamelijk onderling, via internet vergaderd.
"Maar nu", zegt Eerste Kamervoorzitter Bruijn, "vinden de fractievoorzitters, en ikzelf ook, dat we weer terug moeten naar een zo normaal mogelijke werkwijze. Dat wil zeggen debatteren met het kabinet en dat kan niet in deze zaal."
De Ridderzaal moet volgende week plek - met anderhalve meter tussenruimte - bieden aan alle 75 senatoren en een aantal kabinetsleden, griffiers en andere medewerkers. Staatssecretaris Knops (Rijksvastgoedbeheer) heeft toestemming gegeven voor het gebruik.
Het is niet de eerste keer dat de Eerste Kamer uitwijkt naar de Ridderzaal; in 1956 en in 1994-1995 gebeurde dit tijdens renovatiewerkzaamheden van de Eerste Kamer.
De Ridderzaal wordt nu elk jaar op Prinsjesdag gebruikt voor de Verenigde Vergadering van Tweede en Eerste Kamer, waarin de koning de Troonrede uitspreekt. Hoe de derde dinsdag van september er dit jaar gaat uitzien, is nog onduidelijk. Het lijkt er niet op dat er dan al sprake kan zijn van een zaal vol opeengepakte hoogwaardigheidsbekleders.
"Prinsjesdag gaat in ieder geval door", zegt Bruijn. "Als voorzitter van de Verenigde Vergadering ben ik aan het onderzoeken wat de mogelijkheden kunnen zijn. Dat hangt natuurlijk af van de coronavoorschriften die dan gelden. Dat weten we nog niet." Hij zegt dat de troon sowieso op zijn vaste plek blijft staan. "Dat staat niet ter discussie.