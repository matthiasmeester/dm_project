Premier Rutte presenteerde vanavond een 'routekaart' met daarin de geleidelijke afbouw van de coronamaatregelen. "Zo snel als het kan, maar niet sneller dan verantwoord", zei Rutte over die afbouw. "Want we kunnen Nederland alleen van het slot houden als iedereen zich verstandig blijft gedragen en zich aan de gedragsregels blijft houden."
Nog lang niet alle maatregelen hebben namelijk een einddatum. Zo blijft thuiswerken waarschijnlijk het hele jaar nog de norm. Dat geldt ook voor anderhalve meter afstand houden, vaak handen wassen en in je elleboog hoesten en niezen. Wel is in de routekaart, die Rutte omschreef als een "voorzichtige planning", vanaf volgende week het mantra "blijf zoveel mogelijk thuis" vervangen door "blijf thuis bij klachten".
Zo ziet het spoorboekje eruit:
Kappers en schoonheidssalons mogen aanstaande maandag weer open. Het wordt deze en andere contactberoepen, zoals masseurs, wel verplicht om voorlopig alleen op afspraak te werken. Bij het maken van zo'n afspraak moeten ze er zeker van zijn dat een klant geen klachten heeft die kunnen duiden op corona. Ook moet er anderhalve meter afstand gehouden worden tussen de klanten. Dat kan betekenen dat bijvoorbeeld niet alle stoelen in een zaak gebruikt kunnen worden.
Daarnaast mogen bibliotheken open en kan er weer gesport worden, althans wat betreft buitensporten. Belangrijk is dat er daarbij wel anderhalve meter afstand wordt gehouden, wat goed te doen is bij sporten als tennis of golf.
Eerder was al bekend dat de basisscholen aanstaande maandag weer beginnen.
Rutte plaatste wel een kanttekening bij zijn gehele spoorboekje. Het kan namelijk gewijzigd worden als het virus weer meer om zich heen gaat grijpen. "Het virus moet beheersbaar blijven", zei hij. Hij hanteert daarom twee criteria bij het opheffen van maatregelen: de effecten op de zorg en de effecten op de drukte op straat.
Het openbaar vervoer zal vanaf 1 juni weer rijden volgens normale dienstregeling. Wel is het dragen van een mondkapje verplicht. Dit moet een niet-medisch mondkapje zijn, omdat er nog altijd schaarste is aan mondkapjes in de zorgsector.
De middelbare scholen gaan weer open. In de praktijk zal dit 2 juni zijn, de dag na Pinksteren. Op terrassen mogen weer mensen bij elkaar zitten. "Maar alleen als iedereen aan een tafeltje zit en mensen anderhalve meter afstand tot elkaar houden", zo verduidelijkte Rutte.
Ook restaurants, cafés, theaters, concertzalen, musea, monumenten en bioscopen kunnen hun deuren weer openen. Dat is alleen op reservering en als mensen op anderhalve meter afstand van elkaar blijven. Voor de horeca, theaters, bioscopen en concertzalen geldt dat maximaal dertig mensen worden toegelaten, inclusief personeel.
Daarnaast hoopt minister De Jonge (Volksgezondheid) dat elke Nederlander met klachten vanaf 1 juni getest kan worden op het coronavirus. Iemand die besmet blijkt, moet met zijn gehele huishouden twee weken in thuisquarantaine.
Campings en vakantieparken mogen weer helemaal open, inclusief gezamenlijke douche- en toiletvoorzieningen. Restaurants, cafés, bioscopen en theaters mogen opschalen naar maximaal honderd personen. Nog steeds alleen op reservering en met voldoende tussenruimte.
Ook kerken, congrescentra en crematoria mogen weer bijeenkomsten organiseren tot honderd personen. Bruiloften met maximaal honderd gasten zijn ook toegestaan.
Alle sporten zijn weer toegestaan, dus ook contactsporten als voetbal en daarmee wedstrijden in het betaald voetbal. Dit zal dan wel zonder publiek zijn. Verder mogen sauna's, sportscholen en casino's hun deuren weer openen en kunnen ook sekswerkers weer aan de slag.
Bij sportscholen worden nog wel per branche bekeken of eerder openen mogelijk is, zei Rutte.
Het kabinet heeft nog geen besluit genomen over wanneer grote evenementen, zoals festivals en concerten, weer georganiseerd mogen worden. Daarover wordt voor 1 september een besluit genomen.