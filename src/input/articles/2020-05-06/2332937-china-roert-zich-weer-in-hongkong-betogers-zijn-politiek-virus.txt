De rust in Hongkong zal nooit terugkeren als de demonstranten niet worden opgepakt. Dat zegt het Chinese bureau voor Hongkongse aangelegenheden, een vertegenwoordiging de Chinese regering in de stadstaat.
Volgens het bureau zijn de mensen van de protestbeweging in Hongkong "een politiek virus op zoek naar onafhankelijkheid", aldus persbureau Reuters. "De stad zal nooit kalm zijn tenzij zwartgeklede gewelddadige demonstranten worden verwijderd."
"Ik denk niet dat ze deze mensen fysiek uit Hongkong willen verwijderen", verduidelijkt correspondent Garrie van Pinxteren in het NOS Radio 1 Journaal. "Maar China wil dat iedereen ophoudt met demonstreren en dat dit echt definitief ten einde komt."
De woorden komen "behoorlijk rechtstreeks" uit China, schat Van Pinxteren in. Het bureau vertegenwoordigt de Chinese regering. "Dus het zijn zeker woorden waar de Chinese overheid zich in kan vinden."
Hongkong is een Chinese stadstaat, waar het principe geldt van 'één land, twee systemen'. China heeft bij de overdracht door de Britten in 1997 beloofd zich aan dat principe te houden, waardoor de stad bepaalde democratische rechten heeft die op het vasteland van China niet bestaan. Daarnaast heeft Hongkong zijn eigen bestuur, rechtspraak, onderwijs en munteenheid.
Door het coronavirus werd er minder gedemonstreerd in Hongkong door de prodemocratische beweging. China vreest dat, nu het aantal coronabesmettingen onder controle lijkt, mensen weer de straat op zullen gaan en de protestbeweging weer kan ontvlammen.
Van Pinxteren: "Het gebeurt weer, al is het niet zo massaal. Op 1 mei zijn mensen gaan demonstreren in een winkelcentrum. Ze hebben samen gezongen en de politie greep in met pepperspray."
Vorig jaar kwamen een miljoen mensen op de been om hun stem te laten horen tegen een omstreden uitleveringswet. De protesten richtten zich tegen de invloed van China. Duizenden demonstranten werden gearresteerd.
Half april werden zeker veertien demonstranten opgepakt. Onder hen waren prominente leden van de protestbeweging, zoals de 81-jarige oprichter van de Democratische Partij van Hongkong en een mediamagnaat. Ze moeten op 18 mei voor de rechter komen.
"Een aantal van hen is op borgtocht vrijgelaten. Maar ze moeten zich dus nog verantwoorden voor hun rol in de demonstraties van vorig jaar. De kans dat ze gevangenisstraf krijgen, is heel reëel aanwezig."
In het najaar staan er verkiezingen gepland in Hongkong en vooralsnog gaan die door. Van Pinxteren: "Ik denk dat dit alles ook veel te maken heeft met die verkiezingen." China vreest een herhaling van de vorige districtsverkiezingen: toen haalden de democraten een enorme meerderheid en werden de pro-Chinese krachten weggevaagd.
"Dat proberen ze te voorkomen. China wil dat zo weinig mogelijk democraten verkiesbare plaatsen krijgen: ofwel omdat ze in de gevangenis zitten, ofwel omdat ze zich niet verkiesbaar kunnen stellen. Nieuwe veiligheidswetten gaan dat misschien moeilijker maken voor democraten."