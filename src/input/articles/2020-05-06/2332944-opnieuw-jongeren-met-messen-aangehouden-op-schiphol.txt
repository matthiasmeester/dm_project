Op Schiphol zijn gisteren opnieuw twee jonge mensen aangehouden die messen bij zich hadden. Het gaat om een 17-jarige jongen uit Nieuw-Vennep en een 21-jarige man uit Hoofddorp. Afgelopen zaterdag werden drie tieners met messen opgepakt op het vliegveld.
De marechaussee controleerde gisteren een groep van vier mannen op de luchthaven en vond bij fouillering een stiletto bij de tiener. De 21-jarige man had een vouwmes bij zich, meldt de marechaussee in een bericht op Facebook.
Na verhoor mocht de 17-jarige gaan. Hij moet zich later voor een straf melden bij Bureau Halt. De man van 21 heeft een proces-verbaal gekregen.
De marechaussee mag op Schiphol preventief fouilleren omdat het vliegveld een veiligheidsrisicogebied is, meldt NH Nieuws.