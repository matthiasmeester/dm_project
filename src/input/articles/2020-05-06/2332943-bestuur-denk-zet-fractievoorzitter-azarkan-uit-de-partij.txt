Het bestuur van de politieke partij Denk heeft fractievoorzitter Farid Azarkan met onmiddellijke ingang uit de partij gezet.
In een persbericht schrijft het bestuur, onder leiding van mede-Kamerlid Selçuk Öztürk, dat Azarkan "de partij bij voortduring op onredelijke wijze benadeelt en handelt in strijd met het belang van Denk en met gemaakte afspraken en besluiten. Hij kan niet langer spreken en handelen namens Denk, noch de partij vertegenwoordigen."
Azarkan en Kamerlid Kuzu geven aan het eind van de middag een reactie. Op het officiële Twitteraccount is een filmpje geplaatst waarin prominente Denk-leden steun betuigen aan Azarkan. Diverse fractievoorzitters uit bijvoorbeeld Rotterdam, Enschede, Amersfoort, Deventer, Flevoland en Zuid-Holland zeggen in een filmpje voor "100 procent" achter Azarkan te staan.
Het rommelt al maanden binnen Denk. Er is een machtsstrijd gaande tussen voorzitter Öztürk en een groot deel van de partij. Voormalig fractievoorzitter Tunahan Kuzu, die samen met Özturk de partij in 2014 oprichtte, moest het veld ruimen vanwege een buitenechtelijke relatie. Öztürk zou die affaire opzettelijk naar buiten hebben gebracht. Kuzu noemde dat toen een poging tot "politieke broedermoord" door Öztürk.
Kuzu heeft geen goed woord over voor het besluit om Azarkan te royeren. "Dit is natuurlijk een krankzinnige actie. Een tweede broedermoordaanslag door Öztürk. Rancuneus, ontoerekeningsvatbaar en incompetent. Ik sta 200 procent achter Farid Azarkan", laat hij weten.
Het bestuur komt met een reeks verwijten aan het adres van Azarkan. Hij zou samen met Kuzu hebben gerebelleerd tegen het bestuur en pogingen om de rust in de partij terug te brengen actief hebben tegengewerkt. Daarnaast zijn er volgens het persbericht meerdere klachten binnengekomen over intimidatie door Azarkan van medewerkers, bestuursleden en lokale fractievoorzitters. Ook is hij zijn financiële verplichtingen aan de partij al meer dan een jaar niet nagekomen, schrijft het bestuur.
Overigens is er binnen Denk discussie over de vraag of het bestuur, onder leiding van Öztürk, nog wel bevoegd is. De laatste tijd zijn verschillende bestuursleden uit onvrede opgestapt en bestaat het partijbestuur nog maar uit twee leden. Volgens een groot deel van de partij is dat in strijd met de statuten en is het bestuur daarom de facto "gevallen".
Van verschillende kanten binnen de partij is er op Öztürk druk uitgeoefend om op te stappen, om zo de rust te laten wederkeren. Maar de voorzitter is dat niet van plan. Hij houdt vol dat het tweekoppige bestuur nog steeds bevoegd is om besluiten te nemen. Öztürk wil in ieder geval tot 6 juni aanblijven. Dan staat er een ledenvergadering van Denk gepland, waarop het bestuur verantwoording zal afleggen.