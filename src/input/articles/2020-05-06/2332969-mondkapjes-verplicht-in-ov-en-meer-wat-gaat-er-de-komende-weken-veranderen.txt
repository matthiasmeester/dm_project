Vanaf 1 juni gaat het openbaar vervoer weer volgens de normale dienstregeling rijden. Reizigers zijn dan wel verplicht een 'niet-medisch' mondkapje te dragen en maximaal 40 procent van de plaatsen mag bezet zijn.
Bronnen die betrokken zijn bij de besluitvorming over de coronamaatregelen bevestigen dat het kabinet dat vanavond zal bekendmaken. Er worden dan ook versoepelingen aangekondigd voor onder meer kappers, de horeca en campings.
Ov-bedrijven drongen eerder al aan op een mondkapjesplicht, omdat het in bus, tram en trein ondoenlijk is om anderhalve meter afstand te houden. De mondkapjes mogen niet bedoeld zijn voor de zorg, want daar zou dan weer schaarste kunnen ontstaan.
Sinds 16 maart rijdt er veel minder openbaar vervoer in Nederland. Het is in principe alleen bedoeld voor mensen met cruciale beroepen, zoals zorgmedewerkers. Omdat het aantal coronabesmettingen verder afneemt, gaat het kabinet nu dus een aantal beperkingen versoepelen.
Dat gebeurt wel onder de voorwaarde dat het virus op zijn retour blijft en niet opnieuw oplaait. Steeds zal enige tijd vantevoren worden bekeken of een voorgenomen versoepeling echt kan doorgaan.
Kappers en nagelstudio's mogen aanstaande maandag weer open. Het wordt deze en andere contactberoepen verplicht om voorlopig alleen op afspraak te werken. Bij het maken van zo'n afspraak moeten ze zich ervan vergewissen dat een klant geen klachten heeft die kunnen duiden op corona.
In de kapsalon worden mondkapjes niet verplicht. Wel moet er anderhalve meter afstand gehouden worden tussen de klanten. Dat kan betekenen dat niet alle stoelen in een zaak gebruikt kunnen worden.
Premier Rutte zal vanavond ook bekendmaken dat vanaf 11 mei niet-contactsporten in de buitenlucht, zoals tennis en golf, weer door iedereen uitgeoefend kunnen worden, al zijn wedstrijden nog wel uit den boze.
Bekend was al dat de basisscholen aanstaande maandag weer beginnen.
De middelbare scholen gaan weer open. In de praktijk zal dit 2 juni zijn, de dag na Pinksteren.
Op terrassen mogen maximaal tien mensen bij elkaar zitten. Ook restaurants, theaters en bioscopen kunnen hun deuren weer openen. Alleen op reservering, met maximaal dertig mensen op anderhalve meter afstand van elkaar.
Campings en vakantieparken mogen weer helemaal open, inclusief gezamenlijke douche- en toiletvoorzieningen. Restaurants, bioscopen en theaters mogen opschalen naar maximaal honderd personen. Nog steeds alleen op reservering en met voldoende tussenruimte.