De Jamaicaanse zangeres Millie Small, die met het ska-nummer My Boy Lollipop een wereldwijde hit scoorde, is op 73-jarige leeftijd overleden. Ze was in de jaren 60 de eerste zangeres uit Jamaica die in het buitenland miljoenen platen verkocht en was een van de grondleggers van het genre ska.
Small nam het nummer in 1964 op in een studio in Londen. Het was een cover van een obscuur Amerikaans nummer uit 1956, dat buiten de stad New York niet echt werd opgepikt.
Smalls versie, met een vrolijke en haast kinderlijke zangpartij, kon de radiostations wereldwijd wel bekoren. Het nummer stond in Nederland twee weken in de Tijd voor Teenagers Top 10 van de VARA en behaalde een top 3-notering in de hitlijsten in de VS, het VK, Noorwegen en Ierland. In de VS stond het nummer in de lijsten tussen grootheden als The Beatles en The Rolling Stones.
"Het was het eerste ska-nummer dat wereldwijd doorbrak, en de invloed is vandaag de dag nog zichtbaar", zei Millie Small in een boek over het ontstaan van de ska. "Toen ik het nummer voor het eerst te horen kreeg, vond ik het niet zo leuk. Maar het groeide, hoe meer ik het zong."
Ineens was de twintiger wereldberoemd en bij terugkeer in eigen land werd ze feestelijk onthaald door de premier. "Ik was jong en dacht niet echt na over de impact van het succes, maar het bracht me naar verschillende plekken op de wereld en ik heb er veel interessante mensen door ontmoet. Een ding is zeker: het heeft de deuren geopend voor alle Jamaicaanse artiesten die daarna kwamen."
Millie Smalls andere twee hitjes Sweet William en Bloodshot Eyes haalden de hitlijsten in Nederland niet. In 2011 werd ze in Jamaica geridderd wegens haar bijdrage aan de Jamaicaanse muziekindustrie.