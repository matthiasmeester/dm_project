Er zijn al een paar films gemaakt die zich in het ISS afspelen, maar nog nooit is er een Hollywoodster voor filmopnames echt naar het ruimtestation afgereisd. Tom Cruise is dat nu wel van plan, en de bazen van ruimtevaartorganisatie NASA en ruimtevaartbedrijf SpaceX zien het wel zitten.
"Dat zou heel erg leuk zijn", twitterde SpaceX-topman Elon Musk vannacht. Hij antwoordde op een bericht van NASA-directeur Jim Bridenstine. Die had getweet dat NASA enthousiast is om met Cruise samen te werken. "We hebben populaire media nodig om een nieuwe generatie technici en wetenschappers te inspireren NASA's ambitieuze plannen realiteit te maken."
Entertainmentwebsite Deadline kwam afgelopen weekend als eerste met het bericht, en stelde dat SpaceX betrokken is bij het project. Officieel heeft het bedrijf dat nog niet bevestigd, maar SpaceX is wel van plan in 2021 en 2022 priv√©personen naar het ISS te brengen met de Crew Dragon. Met die nieuwe ruimtecapsule gaan eind deze maand voor het eerst astronauten naar het ruimtestation. Een plek aan boord moet ruimtetoeristen straks zo'n 50 miljoen dollar gaan kosten.
Een woordvoerder van NASA heeft aan CNN bevestigd dat de acteur van talloze actiefilms als Topgun en Mission Impossible aan boord van het ISS zal verblijven. Daarmee zou hij de eerste acteur ooit zijn die de ruimte ingaat. Cruise (56) staat erom bekend de stunts in zijn films vaak zelf te doen. Zo bungelde hij In Mission Impossible: Ghost Protocol aan de Burj Khalifa in Dubai en hing hij in Mission Impossible: Rogue Nation aan een Airbus A400.
In het ISS zijn de afgelopen jaren een paar korte filmpjes en documentaires gedraaid: twee IMAX-documentaires (waarvan een met commentaar van Tom Cruise), het science-fictionfilmpje Apogee of Fear van ruimtetoerist Richard Garriott in 2012 en de Canadese astronaut Chris Hadfield nam er in 2013 een videoclip op. Een echte bioscoopfilm is nog nooit gemaakt in de ruimte. Films als Gravity (2013) en Life (2017) zijn allemaal in studio's opgenomen.
Over de film die Tom Cruise in de ruimte gaat maken is nog niets bekend. Deadline meldt wel dat de film in ieder geval geen deel zal uitmaken van de Mission Impossible-reeks.