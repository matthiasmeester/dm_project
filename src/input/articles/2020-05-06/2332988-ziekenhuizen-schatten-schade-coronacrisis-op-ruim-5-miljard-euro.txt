Ziekenhuizen lopen door de coronacrisis zeker ruim 2 miljard euro aan omzet mis. Verder verwachten ze de komende jaren zo'n 3 miljard extra kwijt te zijn vanwege de coronazorg en de voorbereiding op eventuele nieuwe uitbraken.
Dat schrijft Ad Melkert, voorzitter van de Nederlandse Vereniging van Ziekenhuizen, in een brief aan de Kamercommissie die het ministerie van Volksgezondheid, Welzijn en Sport controleert. "Alles bij elkaar hebben ziekenhuizen te maken met behoorlijk extra lasten en er is grote onzekerheid over hoe dat gedekt wordt", aldus Melkert.
Hij vraagt de regering de ziekenhuizen volledig te compenseren voor het gemis aan omzet en de extra kosten die gemaakt worden. "Anders kunnen zij het hoofd niet boven water houden of worden ze gedwongen na alle inzet en inspanningen voor het bestrijden van het coronavirus om desastreuze bezuinigingen door te voeren", stelt Melkert. 
De NVZ is een branchevereniging voor algemene ziekenhuizen. Academische ziekenhuizen zijn er niet in vertegenwoordigd.
De gemiste omzet betreft de maanden maart, april en mei. Het bedrag is gebaseerd op een inventarisatie van leden van de vereniging en de maandelijkse omzet van de ziekenhuizen van vorig jaar. Door de coronacrisis hebben de ziekenhuizen aanzienlijk minder reguliere zorg kunnen leveren, dus ook minder geld verdiend. "Dit leidt tot grote financiële knelpunten", aldus Melkert.
De extra kosten zijn een raming van verwachte toekomstige investeringen zoals het aantrekken van meer personeel, de aanleg van voorraden beschermingsmiddelen en de opschaling van de IC-capaciteit. Elk extra IC-bed kost een miljoen euro, zegt de NVZ. Volgens de Nederlandse IC-artsen zijn er structureel zo'n 600 IC-bedden extra nodig om de komende jaren coronapatiënten te kunnen opvangen.
De vereniging stelt verder in de brief voor om het zogenoemde Hoofdlijnenakkoord, waarin is afgesproken dat de uitgaven van ziekenhuizen vanaf 2022 niet meer mogen toenemen, los te laten. Voorzitter Melkert noemt het akkoord "niet meer realistisch", omdat ziekenhuizen de komende jaren veel moeten investeren.
Hij roept de ministers Hoekstra (Financiën) en De Jonge (Volksgezondheid) op ziekenhuizen snel duidelijkheid te geven. "De zorg komt in de knel als dat geld er niet snel komt, deze maand nog. En ik kan me niet voorstellen dat juist in deze tijd, waarin ziekenhuizen zoveel goed werk hebben gedaan, er geen oplossing wordt geboden."
Verhalen rond het coronavirus bundelen we op aparte pagina's. Klik op de titel om naar de pagina te gaan.