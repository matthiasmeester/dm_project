Musea en theaters vragen de overheid om met meer geld over de brug te komen om hun sectoren te redden. Het steunpakket van 300 miljoen euro voor de culturele sector is onvoldoende, stellen ze, vooral omdat voornamelijk door het Rijk gesubsidieerde instellingen ervoor in aanmerking komen.
In een brief aan de cultuurwethouders van Amsterdam, Rotterdam, Den Haag en Utrecht roepen de vier grote stedelijke musea in Nederland op bij het Rijk aan te dringen op meer steun. Theaterkoepel VSCD vraagt het kabinet in een brandbrief om soortgelijke maatregelen.
Zonder extra steun zou de sector een "grauwe vlakte" worden, waarschuwen de directeuren van Museum Boijmans Van Beuningen in Rotterdam, Centraal Museum in Utrecht, Kunstmuseum in Den Haag en Stedelijk Museum in Amsterdam in hun brief.
Directeur Rein Wolfs van het Stedelijk Museum Amsterdam zegt dat het water steeds meer aan de lippen komt. Per week lijdt zijn museum zo'n 150.000 euro verlies, vertelt hij in het NOS Radio 1 Journaal.
"Je teert sterk in op je eigen vermogen. Op een gegeven moment kun je alleen de boel draaiende houden. Dat betekent dat je geen tentoonstellingen meer kunt maken en dat je daarna ook geen publieksinkomsten kunt genereren."
Hij wijst erop dat veel mensen voor hun werk van musea afhankelijk zijn: niet alleen kunstenaars, ook restauratoren, zzp'ers en bijvoorbeeld mensen die rondleidingen geven.
Vanavond houdt premier Rutte een persconferentie, waarbij de verwachting is dat hij voor sommige sectoren een versoepeling gaat aankondigen. Mogelijk vertelt hij ook wanneer de musea weer (beperkt) open kunnen.
Wolfs zou daar blij mee zijn, maar zegt ook dat het niet voldoende is. De musea zijn bezorgd dat inkomsten terugvallen in de anderhalvemetermaatschappij. "Je gaat veel kosten maken, om bijvoorbeeld een hygiëneprotocol te ontwikkelen. Het betekent ook dat je de mensen nog maar mondjesmaat kan binnenlaten. We zullen nog heel lang te maken hebben met inkomstenderving, probeer dan het hoofd maar boven water te houden."
Ook de theaters en concertzalen luiden de noodklok. Volgens een peiling van de Vereniging van Schouwburg- en Concertgebouwdirecties (VSCD) dreigt in september een faillissement voor een derde van de theaters en concertzalen in Nederland.
VSCD-directeur Gabbi Mesters zegt dat het gaat om zowel kleine als grote zalen in het hele land. Volgens haar is het dringend nodig dat het kabinet een storting doet in het gemeentefonds, omdat de zalen niet genoeg financiële middelen hebben. "Gemeenten hebben de afgelopen tien jaar flink moeten bezuinigen op de podia. Zalen in Nederland hebben het vet niet op de botten om de klap op te vangen."
Zelfs als het kabinet besluit dat podia weer open mogen, zijn de zalen niet meteen gered, zegt ze. "We zijn er voor een klein deel mee geholpen. Podia willen ontzettend graag weer contact met publiek, weer opengaan. Maar het hele verdienmodel klopt niet meer."
Mesters denkt dat straks vanwege de regels over het afstand houden maar een beperkt aantal mensen een podium kan bezoeken. "Waar je normaal een volle zaal had, kan je straks maar een vierde tot een achtste van het publiek ontvangen. Dat betekent dat je ook enorme omzetderving gaat hebben, en dat je het je eigenlijk niet kan permitteren om open te gaan."