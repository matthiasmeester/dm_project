Duitsland gaat grotendeels van het slot. Bondskanselier Merkel heeft nieuwe richtlijnen voor corona-maatregelen gepresenteerd waarin voor bijna alle sectoren mogelijkheden staan om weer open te gaan. Voorwaarde daarbij is dat er een goed hygiëne- en afstandsplan door te voeren is.
"De eerste fase van de pandemie ligt achter ons", zei Merkel. "De goede cijfers laten het toe dat we verder versoepelen." Zodra de nieuwe besmettingen ergens echter weer een bovengrens bereiken, moet lokaal alles weer op slot. "Een noodrem", noemde de Beierse premier Söder dat.
De regie over de maatregelen wordt grotendeels naar de deelstaten overgeheveld. Die bepalen hoe de versoepelingen er precies gaan uitzien. Dat is omdat er erg grote verschillen tussen de regio's zijn. In sommige gemeenten zijn er al weken geen nieuwe besmettingen meer bij gekomen. Daardoor werd de druk op Berlijn om te versoepelen steeds groter.
Sommige deelstaten gingen al "voor hun beurt". Zo kondigde Saksen-Anhalt eerder deze week al aan contactbeperkingen te versoepelen. Daar mogen mensen weer in groepjes van vijf bij elkaar komen.
Een maatregel die voor alle deelstaten geldt, is de bovengrens van het aantal besmettingen. Zodra binnen een regio het aantal nieuwe besmettingen per week de grens van 50 per 100.000 inwoners overschrijdt, moet er per direct weer een - gedeeltelijke - lockdown worden ingevoerd.
Als de toename een gevolg is van een uitbraak in bijvoorbeeld een verpleeg- of ziekenhuis, dan kan ook een lokale isolatie volstaan. Op dit moment ligt het aantal nieuwe besmettingen in de meeste regio's overigens ver onder dit getal.
Musea is Duitsland zijn sinds donderdag weer open, zoals het Barberinimuseum in Potsdam. Het mondkapje dat bezoekers moeten dragen is wel even wennen:
Heftige discussie zou er volgens bronnen zijn geweest over de versoepeling van de contactbeperkingen. De algemene regels worden tot 5 juni verlengd, maar wel met enkele versoepelingen. Tot nu toe mochten Duitsers alleen met z'n tweeën of met hun eigen huishouden buiten zijn.
Vanaf nu mogen twee huishoudens met elkaar afspreken. Ouderen in verpleeghuizen mogen beperkt bezoek ontvangen. Ook sporttraining in de buitenlucht is weer toegestaan.
Grote evenementen - festivals, beurzen, sportwedstrijden met publiek - blijven zeker tot eind augustus verboden. De Bundesliga mag wel weer van start, vanaf 15 mei. De wedstrijden worden zonder publiek gespeeld. Het is nog maar de vraag of alle teams voor die tijd al klaar zijn om weer te beginnen, sommige teams zijn nog niet begonnen met trainen. De voetbalbond moet hierover beslissen.
Sommige versoepelingen gaan sneller dan eerder aangegeven. Zoals verwacht mogen alle winkels weer open, maar ook voor de horeca gaat het nu snel. De deelstaten mogen bepalen wat weer wordt geopend, en wanneer.
In Beieren werd gisteren al een stappenplan gepresenteerd. Over een week mogen daar de terrassen en 'Biergarten' weer open, voor het eind van de maand komen daar kroegen, restaurants en hotels bij. Ook daar geldt: alleen als ze mogelijkheid hebben 1,5 meter afstand te houden.
Kritiek is er ook. Veel Duitsers gaan de versoepelingen te snel, zo blijkt uit een recente enquête. Daarin gaf meer dan de helft van de Duitsers aan dat ze liever nog wat langer een lockdown hadden gehad. Een prominent viroloog, Alexander Kékulé, noemde de brede versoepelingen op tv-zender Ntv een "waagstuk". Volgens hem worden mensen aan een verhoogd risico blootgesteld, zonder dat daar goed over is gecommuniceerd.