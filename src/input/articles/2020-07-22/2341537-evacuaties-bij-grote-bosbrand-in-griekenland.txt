In het zuiden van Griekenland staat een bosgebied in brand. Volgens de autoriteiten gaat het om een grote brand; er zijn meer dan 70 brandweerlieden, vijf helikopters en twee blusvliegtuigen ingezet om de brand te bestrijden.
Het gaat om een bosgebied bij het dorp Kechries, niet ver van de stad Korinthe. Het dorp ligt aan zee en vanwege harde wind moest een aantal bewoners worden geÃ«vacueerd. Ook mensen rondom het gebied van de brand moesten hun huizen uit. De brand kwam ook dicht bij een militaire locatie waar explosieven liggen opgeslagen. Volgens de brandweer zijn er vooralsnog geen gewonden en zijn er geen huizen beschadigd.
De bosbrand en de rookwolken zijn van ver te zien:
Een zomerkamp dat werd gehouden in de buurt van het vuur, is voor de zekerheid ontruimd. De kinderen die op het kamp verbleven, zijn naar een andere locatie gebracht. Volgens de publieke omroep ERT is er ook een tehuis voor gehandicapte kinderen ontruimd.
Vanwege de wind is overal in Griekenland een verhoogd risico op grote bosbranden. Twee weken geleden brak op dezelfde plaats brand uit. Vorige zomer waren er vanwege extreme droogte twee keer meer bosbranden dan het jaar daarvoor. En twee jaar geleden kwamen er 102 mensen om bij een van de dodelijkste bosbranden in tijden, bij de badplaats Mati. Morgen worden die slachtoffers herdacht.