In de Franse stad Grenoble heeft een jongen van 10 zichzelf en zijn jongere broertje in veiligheid gebracht door uit een brandende flat te springen. De kinderen werden beneden opgevangen door buurtbewoners.
Het oudste kind liet eerst zijn broertje van 3 naar beneden vallen. Kort daarna sprong hij zelf uit het gebouw, waar dikke zwarte rook uit kwam.
Een bewoner van een andere flat legde het vast:
De jongens raakten bij de val niet gewond; wel braken twee mannen die hielpen om de kinderen op te vangen hun arm. De kinderen zijn met een aantal andere bewoners van het flatgebouw naar het ziekenhuis gebracht omdat ze rook hebben ingeademd.
De brand brak gistermiddag uit in een flatwijk in het zuiden van Grenoble. Een lokale krant schrijft dat de buurtbewoners eerst hadden geprobeerd om een bak naar het appartement van de kinderen te krijgen en ze daarmee naar beneden te halen, maar dat lukte niet.
De vrouw die de beelden maakte, Souhaila Saidi, zegt bij de Franse zender Europe 1 dat ze is ontroerd door de solidariteit en de moed van de medebewoners. "Mensen die niet aarzelen om zoiets te doen, zijn helden."