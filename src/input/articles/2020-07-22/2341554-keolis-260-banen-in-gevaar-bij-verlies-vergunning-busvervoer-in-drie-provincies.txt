Als vervoerder Keolis zijn vergunning voor het busvervoer in de IJssel- en Vechtstreek kwijtraakt, gaan er 260 arbeidsplaatsen verloren. Dat zegt het bedrijf in een bezwaarschrift dat bij de provincies Gelderland, Overijssel en Flevoland is ingediend.
Keolis zou met ingang van de nieuwe dienstregeling - vanaf 13 december 2020 - voor de komende drie jaar het busvervoer verzorgen in de IJssel- en Vechtstreek. Maar de provincies willen die concessie intrekken nadat ze hadden geconstateerd dat Keolis bij de aanbesteding opzettelijk onjuiste informatie had verstrekt. Met de toewijzing was 900 miljoen euro gemoeid. Keolis had verzwegen dat het geheime afspraken had gemaakt met een Chinese busbouwer.
In het weerwoord erkent Keolis dat er "een grote fout is gemaakt" die "de relatie zwaar onder druk zet" en biedt zijn excuses aan. De vervoerder wil het vertrouwen terugwinnen en vraagt aan Gedeputeerde Staten het besluit te heroverwegen. Het intrekken van de concessie is een te zware maatregel, vindt Keolis.
Behalve dat er 260 arbeidsplaatsen minder beschikbaar komen brengt een snelle overgang naar een andere vervoerder volgens Keolis veel onrust met zich mee. "Onze medewerkers krijgen mogelijk een andere werkplek, andere huisregels, andere collega's, andere bussen, een andere dienstregeling en een andere leiding. Een zorgvuldig overgangsproces neemt zo'n negen tot twaalf maanden in beslag."
Op 4 augustus nemen Gedeputeerde Staten een definitief besluit over de aanbesteding, meldt Omroep Gelderland. Buschauffeurs van Keolis hebben bij de provincies een petitie ingediend, waarin ze aandringen op een andere oplossing. Ook CNV Vakmensen heeft al aangedrongen op een andere sanctie, omdat intrekken van de concessie "een kolossaal probleem" oplevert.