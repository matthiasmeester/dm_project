Goedemorgen! Vandaag voeren boeren van Farmers Defense Force opnieuw actie tegen de stikstofmaatregelen. En fans en familie van overleden shorttrackster Lara van Ruijven komen in ijsstadion Thialf bij elkaar voor een laatste eerbetoon. 
Vandaag wisselen zon en wolken elkaar af. In de middag kan in het noorden een bui vallen. Vanavond klaart het op de meeste plaatsen weer op. Het wordt 18 tot 22 graden en de wind is zwak tot matig.
Ga je op pad? Hier vind je het overzicht van de werkzaamheden en files en de situatie op het spoor.
President Trump verwacht dat het coronavirus in Amerika verder zal opleven. Op een persconferentie zei hij dat de situatie waarschijnlijk eerst zal verslechteren voordat die beter wordt. Hij gaat er vanuit dat het coronavirus uiteindelijk zal verdwijnen.
Trump riep Amerikanen op om mondkapjes te dragen, zeker als ze onvoldoende afstand kunnen houden. Maandenlang vond hij het gebruik daarvan niet nodig. "Of je zo'n masker nou fijn vindt of niet, het heeft wel degelijk effect", zegt de president nu. De VS is met ruim 140.000 coronadoden het zwaarst getroffen land ter wereld.
De gitaar die (mede) de popmuziek heeft bepaald, kan van jou worden. Tenminste, als je miljonair bent. De iconische Martin D-18 van Elvis Presley wordt namelijk geveild. Elvis trad tussen 1954 en 1956 veel op met het instrument en gebruikte de gitaar tijdens opnames in de Sun Studio's in Memphis. Destijds betaalde Elvis er ongeveer 140 dollar voor. Volgens experts kan de gitaar nu drie miljoen dollar opleveren.
Fijne dag!