In Nederland stijgt het aantal coronabesmettingen weer, vooral onder jongeren. Mensen tussen de 20 en 29 jaar vormen inmiddels de grootste besmette groep, maar ook bij mensen van 19 jaar en jonger is het aantal gevallen fors hoger dan in maart.
Het RIVM maakt zich zorgen dat mensen zich lang niet meer altijd aan de coronamaatregelen lijken te houden. Op jongerencamping Dennenoord in Ommen herkent Bo (19) dat. Hij zegt dat hij ook steeds losser met de regels om gaat. "We zitten hier niet echt 1,5 meter uit elkaar. Persoonlijk maak ik me er ook helemaal geen zorgen om."
De handhaving op afstand is op de camping extra lastig, omdat de meerderheid onder de 18 is en dus officieel geen afstand hoeft te houden. Maar de jongeren vanaf 18 jaar moeten dat wel. Thomas Volkerink, bedrijfsleider op de camping, spreekt de 18-plussers daarop aan. "Maar ik denk dat als ik ogen in mijn achterhoofd zou hebben, dat ik zou zien dat ze meteen weer bij elkaar gaan zitten als ik weg ben."
Aan gekleurde bandjes - groen is 18-plus, geel is minderjarig - kan hij zien hoe oud de jongeren zijn. "We proberen ze wel afstand te laten houden, maar we zijn geen politieagent. Er staan hier 600 jongeren, dus dan kun je bezig blijven."
NOS Stories ging langs bij een jongerencamping om te kijken of het lukt om afstand te houden:
"Eerlijk gezegd houd ik geen 1,5 meter afstand meer", zegt ook Tom (18), die met z'n vrienden op de camping staat. Hier maakt hij zich niet zo'n zorgen om het coronavirus. "Vooral omdat de kans op verspreiding onder jongeren vrij minimaal is. Maar als ik naar de supermarkt ga, houd ik nog wel afstand van anderen."
Het vriendinnengroepje van Lisa (18), net aangekomen op de camping bij Ommen, is naar eigen zeggen wel bezig met de coronamaatregelen. Wanneer de buren komen kennismaken en handen willen schudden, weigeren de meiden. "Dat zijn gewoon de regels en het is nergens voor nodig", zegt Lisa. Met haar eigen vriendinnen houdt ze geen afstand. "Wij zien elkaar al altijd."
De jongeren onder de 18 genieten er vol van dat zij helemaal geen afstand hoeven te houden. Er wordt gedanst en gezongen. Sil (16): "Hier op de camping is corona even uitgeschakeld. Het bestaat niet meer."
Camping Dennenoord is niet de enige camping die met de leeftijdsgrens worstelt. Ook volgens Gerard Cobussen, eigenaar van de jongerencamping in Renesse, valt het niet mee. "Wij worden geacht de gasten gezond te ontvangen Ã©n gezond te laten gaan, en dat is nogal een topprestatie." Want de jongeren vanaf 18 jaar houden ook liever geen afstand. "Als je ze er dan aan herinnert kijken ze je aan van: waar heb jij het over? Het lijkt wel alsof het helemaal langs ze heen gaat."
Corona of niet, de sfeer blijft volgens de uitbaters goed op de campings. "Ze vinden het allemaal heel leuk. Jongeren zijn makkelijke kampeerders", zegt Cobussen. Ook de campinggasten op Dennenoord vinden hun vakantie een groot succes, zeker na alle maanden thuis zitten.
Omdat de discotheken op de campings nog gesloten zijn, zijn er alternatieven georganiseerd. Zo houden allebei de campings een silent disco. "Dat doen we in de buitenlucht en het zorgt niet voor geluidsoverlast. Jongeren onder de 18 mogen gewoon bij elkaar, als een soort mini-festival", zegt Volkerink. Voor 18-plus heeft hij statafels neergezet, die leeftijdscategorie moet wel afstand houden.
Volkerink maakt zich niet echt zorgen. "Alles is hier in de buitenlucht. De jongens en meisjes staan op en zitten voor hun tent. De feesten zijn van binnen naar buiten verplaatst en we hebben de snackwagen daarom ook buiten neergezet."