Kim Kardashian West vraagt om "empathie en compassie" voor haar man Kanye West. Ze laat zich voor het eerst uit over de bipolaire stoornis waar de rapper aan lijdt.
De Amerikaanse realityster en ondernemer reageert op een onsamenhangend betoog dat haar man op Twitter postte en dat hij inmiddels heeft verwijderd. Daarin trok hij van leer tegen zijn schoonfamilie en beschuldigde hij zijn vrouw van overspel.
Op Instagram legt Kardashian West uit dat ze niet eerder over de stoornis sprak omdat ze de privacy van haar man wil respecteren, maar nu vindt ze dat ze moet reageren: "Wie Kanye kent weet dat zijn woorden niet altijd gelijk zijn aan zijn intenties."
Kanye West trok de afgelopen tijd veel aandacht omdat hij zegt dat hij wil meedoen aan de presidentsverkiezingen. Of hij dat serieus meent is onduidelijk. Hij is in meerdere staten te laat om zich officieel kandidaat te kunnen stellen, maar hield deze week wel een campagnebijeenkomst in South Carolina.
Veel Amerikaanse media vinden zijn campagne moeilijk te volgen en vragen zich af of zijn bipolaire stoornis daar iets mee te maken heeft. Door zich nu uit te spreken hoopt Kardashian West iets te doen aan "het stigma en de misverstanden" rondom bipolaire stoornissen.
"Mensen die niet bekend zijn met stoornissen hebben snel hun oordeel klaar", zegt Kardashian West. "Familie en vrienden kunnen erop aandringen dat ze hulp zoeken, maar mensen met een stoornis moeten dat zelf willen."