President Trump schetste in zijn eerste corona-persconferentie sinds april een pessimistisch beeld van de opleving van het virus en zei dat de situatie "waarschijnlijk helaas eerst zal verslechteren voordat die beter wordt". "Dat zeg ik niet graag, maar het is nou eenmaal zo."
Even later zwakte hij dat weer af na vragen van journalisten: "Het virus zal verdwijnen." Wel riep hij het Amerikaanse volk op om mondkapjes te dragen. Maandenlang vond hij het gebruik daarvan niet nodig.
De president draagt zelf ook een mondkapje bij zich, liet hij zien:
"We roepen iedereen op die niet voldoende afstand kan houden om een mondkapje te dragen. Of je zo'n masker nou fijn vindt of niet, het heeft wel degelijk effect", zei de president.
Trump riep mensen op om zich aan de gedragsregels te houden en wendde zich met name tot de jongere Amerikanen. Hij zei dat ze volle kroegen en andere drukke bijeenkomsten in gebouwen moeten mijden.
De VS is het zwaarst getroffen land door het coronavirus. Bijna 3,9 miljoen mensen zijn besmet (geweest) en bijna 142.000 mensen zijn bezweken aan de gevolgen van een infectie met covid-19.
Trump stopte in april met zijn dagelijkse persconferenties, kort nadat er commotie was ontstaan over een uitspraak die hij op eigen gezag had gedaan. Zo stelde hij voor om te laten onderzoeken of het injecteren van desinfectiemiddelen in het lichaam effectief is tegen corona. Later zei de president dat die opmerking sarcastisch was bedoeld.
Bekijk hieronder wat Trump toen precies zei:
Trump baarde ook vannacht weer opzien met een opmerking over Ghislaine Maxwell, die vast zit vanwege verdenkingen van medeplichtigheid aan kindermisbruik door de Amerikaanse miljardair Jeffrey Epstein. Maxwell was de rechterhand van Epstein, die een jaar geleden dood werd gevonden in zijn cel.
Een Witte Huis-verslaggever vroeg hoe hij naar de zaak keek. Daarop antwoordde Trump dat hij de ontwikkelingen niet had gevolgd, maar dat hij Maxwell "het beste" wenst.
Bekijk het antwoord van Trump in dit filmpje op Twitter: