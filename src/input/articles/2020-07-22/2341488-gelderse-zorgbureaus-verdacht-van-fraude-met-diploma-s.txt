Twee Gelderse zorgbureaus hebben mogelijk diploma's en Verklaringen Omtrent Gedrag (VOG) vervalst. Het Openbaar Ministerie (OM) laat weten dat in verband hiermee twee bedrijfspanden en een woning in Gelderland zijn doorzocht, meldt Omroep Gelderland.
Het OM vermoedt dat de twee bureaus personeel met valse papieren lieten werken in zorginstellingen in de geestelijke gezondheidszorg en bij jeugdhulp. Om hoeveel mensen het gaat wordt onderzocht.
Het onderzoek is vorig jaar gestart na aangiften over vervalste VOG's. De aangiften waren afkomstig van de screeningsautoriteit Justis, de officiÃ«le instantie die de verklaringen verstrekt.
Het onderzoek richt zich onder meer op de leidinggevenden van beide bedrijven. Het OM verdenkt hen van valsheid in geschrift en oplichting. Bij de doorzoekingen is beslag gelegd op digitale gegevensdragers en administratie.
Volgens het OM zijn er geen signalen dat er slechte zorg is geleverd door het betrokken personeel. Inmiddels is de samenwerking stopgezet.