Twitter neemt maatregelen tegen gebruikersaccounts die worden gelinkt aan QAnon, een netwerk waarin onder meer theorieën over samenzweringen van de deep state tegen president Trump worden verspreid. Zo'n 7000 accounts zijn verwijderd; voor zo'n 150.000 accounts komen er beperkingen.
Content die verband houdt met QAnon worden door Twitter niet meer prominent uitgelicht. Accounts die worden gebruikt "voor de coördinatie van misbruik van individuen" worden geblokkeerd, net als links naar websites met QAnon-content, meldt het sociale netwerk.
Twitter zegt dat de maatregelen passen bij de aanpak van "gedrag dat uiteindelijk ook offline schadelijke gevolgen kan hebben".
De QAnon-beweging bestaat sinds 2017. Aanhangers denken dat er een complot is van de deep state en de elite tegen president Trump. De beweging heeft ook geclaimd dat leden van de Democratische Partij in de VS achter criminele netwerken zitten en dat tal van hooggeplaatste politici en beroemdheden zich bezighouden met kindermisbruik.
Q zou een persoon of groep zijn die in contact staat met Trump. QAnon Nederland zegt op een eigen site dat de beweging er is om "te onderwijzen, het kwaad bloot te leggen, licht te werpen op de duisternis en bewustzijn en waarheid te brengen".
Tweets van QAnon-aanhangers zijn in het verleden gedeeld door Trump zelf. Bij campagnebijeenkomsten van de president zijn ook geregeld mensen met QAnon-symbolen te zien.
The New York Times meldt dat Facebook ook plannen heeft om op grotere schaal de verspreiding van QAnon-content tegen te gaan. Het platform zou daarover volgende maand met informatie komen. In mei verwijderde Facebook al enkele pagina's en twintig accounts met links naar QAnon.