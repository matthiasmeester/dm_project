De tbs'er die gisteren aan het einde van de dag niet terugkeerde van onbegeleid verlof naar kliniek de Kijvelanden in Portugaal, is overleden. De man is aangetroffen door de politie in Tilburg. Alles wijst erop dat de man door zelfdoding om het even is gekomen, meldt een woordvoerder van zorgorganisatie Fivoor.
"Dit is een trieste afloop, die ons schokt", zegt de organisatie in een verklaring. Wie de man is en of hij in Tilburg woonde, kan Fivoor niet zeggen. Een woordvoerder zegt dat er nooit uitspraken worden gedaan die raken aan de privacy van onze patiënten. De nabestaanden van de man zijn geïnformeerd.
Het overlijden van de tbs'er wordt intern onderzocht. Ook wordt de zaak geëvalueerd.
Omwonenden van de kliniek werden vandaag per sms-alert op de hoogte gebracht van de ontsnapping, meldt de regionale omroep Rijnmond. Een woordvoerder meldde dat de ontsnapping niet direct bekend is gemaakt, omdat de kliniek het gevaar van de man laag inschatte. Ook komt het volgens de woordvoerder vaker voor dat tbs'ers te laat terugkeren van onbegeleid verlof.
Bij omwonenden is al langer onrust over de situatie in de kliniek. In maart ontsnapten twee tbs'ers uit de kliniek. Ze hadden een medewerker gegijzeld met een pistool en een mes, belden een taxi en gingen ervandoor. Na een achtervolging werden zij in Gelderland gepakt, waarbij een van de twee werd doodgeschoten door de politie. Zijn handlanger werd aangehouden.
Omwonenden hoorden pas laat wat er was gebeurd en wilden een betere informatievoorziening. Daarop werd de sms-alert ingesteld.
Dan kun je contact opnemen met Stichting 113 Zelfmoordpreventie via 113 (24/7 bereikbaar), 0800-0113 (24/7 bereikbaar) en 0900 0113 (24/7 bereikbaar) en 113.nl.