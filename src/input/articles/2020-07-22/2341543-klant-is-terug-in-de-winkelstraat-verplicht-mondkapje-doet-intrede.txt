In het openbaar vervoer en in het vliegtuig moet het al: een mondkapje dragen. Omdat het op straat en in openbare ruimtes drukker wordt en het aantal coronabesmettingen stijgt, ziet het ernaar uit dat mondkapjes verplicht worden op meer plekken in Nederland.
Winkeliers in de Kalverstraat en op de Heiligeweg, in het centrum van Amsterdam, willen graag dat het publiek mondkapjes gaat dragen. Dat is naar Duits voorbeeld, want daar is een mondkapje in winkels al een tijdje verplicht. Ook in België en Frankrijk moeten mensen nu in winkels een mondkapje dragen.
"Liever niet natuurlijk, maar we zien geen andere optie meer", zegt straatmanager van de Kalverstraat Pauline Buurma, die namens de ondernemers spreekt. "Anders komt het voorstel uit de gemeente om de straat gedeeltelijk of helemaal af te sluiten bij drukte en dat zou enorme financiële schade opleveren voor de winkeliers."
Het wordt lastiger om de anderhalve meter te handhaven, vertelt Buurma:
In de Kalverstraat worden al een paar weekenden gratis mondkapjes uitgedeeld, maar niet iedereen draagt ze, vertelt Buurma. Daarom roepen de ondernemers de landelijke overheid op een mondkapje verplicht te stellen in (smalle) winkelstraten. "Als je als klant een mondkapje op hebt is dat een signaal naar anderen en zo ben je zelf ook meer bezig met de anderhalve meter afstand."
De Beverwijkse Bazaar kon het besluit zelf nemen: daar wordt bezoekers vanaf dit weekend gevraagd een mondkapje te dragen. Het is er weer druk als vanouds. Om bezoekers meer te spreiden, zijn mensen nu ook welkom op vrijdagmiddag. Normaal gesproken is de hal alleen open op zaterdag en zondag.
"Afgelopen weekend waren er 20.000 tot 30.000 mensen. Dat is 95 procent van het oude bezoekersniveau. Mensen kunnen best afstand houden - het is 100.000 vierkante meter hier - maar we merken toch dat mensen de neiging hebben om samen te scholen", zegt woordvoerder Mariska Roos.
Voor huurders en winkeliers in de overdekte markt wordt het mondkapje in ieder geval verplicht, op bezoekers wordt een dringend beroep gedaan er eentje te dragen. Boa's en handhavers controleren erop: wie geen mondkapje draagt, kan eventueel de toegang tot de hal ontzegd worden.
De reacties op het besluit van de Bazaar zijn overwegend positief, zegt Roos. "Mensen die eerst niet durfden te komen zijn blij dat we dit doen. Uiteraard zijn er ook mensen die er op tegen zijn. Maar we willen niet terug naar de situatie dat we weer dicht moeten. We willen allemaal wat leuks doen en allemaal onze boterham verdienen, en dat moet op een veilige manier."
In Duitsland en Frankrijk zijn mondkapjes inmiddels ook verplicht in restaurants (behalve wanneer gasten aan tafel zitten). In Nederland gaan stemmen op voor een mondkapjesplicht in kroegen en andere binnenruimtes waar mensen samenkomen. Woensdagmiddag riep Diederik Gommers, voorzitter van de Nederlandse Vereniging voor Intensive Care, het Outbreak Management Team op om met een advies te komen over het dragen van mondkapjes op drukke plekken.
In een persmoment zei minister Grapperhaus woensdag dat het kabinet vooralsnog niet met nieuwe coronamaatregelen komt.