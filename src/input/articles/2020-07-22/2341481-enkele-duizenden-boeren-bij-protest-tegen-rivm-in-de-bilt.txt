In De Bilt hebben enkele duizenden mensen vandaag actie gevoerd bij het RIVM. Het protest was georganiseerd door boerenactiegroep Farmers Defence Force (FDF). De Biltse Rading, een weg in het Utrechtse dorp, was speciaal voor het protest afgesloten. Tegen 17.00 uur was het programma afgelopen en vertrokken de boeren.
Op een podium spraken onder anderen politici en een veearts. Ook milieuactivist Johan Vollenbroek - die met procedures tegen de Staat stikstofmaatregelen afdwong - praatte via een videoverbinding met de boeren.
Er waren op het terrein witte stippen geplaatst, zodat mensen voldoende afstand kunnen houden. Zeker vooraan leken weinig demonstranten zich daar aan te houden. FDF-voorman Mark van den Oever riep iedereen op 1,5 meter afstand te houden, omdat anders de demonstratie ontbonden kon worden.
De Veiligheidsregio Utrecht zegt dat het protest "gemoedelijk en ordentelijk" is verlopen. "De samenwerking met de organisatie was constructief." Er zijn wel vijf mensen aangehouden voor het verstoren van het protest. De politie meldt dat deze mensen geen deel uitmaakten van de demonstratie.
Volgens de gemeente De Bilt stonden er 400 voertuigen bij de demonstratieplek. Er was een vergunning afgegeven voor 2000 demonstranten en de gemeente stelt dat er nog niet zoveel mensen aanwezig zijn.
De demonstratie werd kort onderbroken, zodat iedereen op voldoende afstand kon gaan staan:
De demonstranten mochten niet naar het pand van het RIVM toe. Dat gebouw is vandaag met legervoertuigen afgeschermd. De eerste boeren arriveerden rond 10.00 uur bij de Biltse Rading. Sommigen hadden speelgoedtrekkers op het dak of aanhangers bij zich met balen hooi.
Akkerbouwer Kees Hanse sprak de aanwezige boeren toe. Volgens hem worden boeren uitgeruild tegen vervuilende industrie en is minister Schouten een sluipmoordenaar:
De veiligheidsregio's Utrecht, Groningen, Flevoland en de Gooi- en Vechtstreek hadden demonstraties met landbouwvoertuigen vandaag verboden uit vrees voor verkeers- en veiligheidsproblemen. FDF had betogers daarom opgeroepen met de auto naar het protest te komen.
Daar werd gehoor aan gegeven; er waren geen trekkers te zien op de snelwegen. Wel werden er vanochtend enkele langzaamaanacties gevoerd. Die veroorzaakten oponthoud op onder meer de A6 in Flevoland, omdat de actievoerders zo'n 60 kilometer per uur reden. Op de A28 in Overijssel werd een aantal bestuurders bekeurd, omdat ze te langzaam reden.
FDF is teleurgesteld dat er geen tractoren naar De Bilt mochten komen:
FDF-voorman Van den Oever zei in het NOS Radio 1 Journaal dat betogers de langzaamaanacties op eigen initiatief organiseerden. "Wij hebben hier geen grip op, het is niet namens ons georganiseerd", zegt hij.
De verkeersoverlast viel mee:
FDF heeft vandaag uitgeroepen tot landelijke actiedag, waarop wordt gedemonstreerd tegen het stikstofbeleid van de overheid en het RIVM. De beweging keert zich met name tegen het plan van landbouwminister Schouten om de hoeveelheid eiwitten in veevoer te verlagen. Het is de bedoeling om zo de stikstofuitstoot te verminderen, maar volgens de boeren lijden hun dieren daaronder.
Het RIVM berekent hoeveel stikstof er neerdaalt in kwetsbare natuurgebieden door activiteiten in de land-, woning- en wegenbouw. Een aantal boerengroeperingen zoals FDF zijn niet te spreken over de rekenmethoden die het instituut daarbij gebruikt. Ze vinden die onbetrouwbaar en oneerlijk.
Aan de hand van de berekeningen wordt door provincie of gemeente beslist om vergunningen af te geven voor bijvoorbeeld het verbreden van een weg of het uitbreiden van een stal. Ook worden de cijfers gebruikt als basis voor het stikstofbeleid, en dus de stikstofmaatregelen van het kabinet.
Het RIVM liet in een persbericht kort voor aanvang van de demonstratie weten dat de boeren "aan het verkeerde adres" zijn. Het instituut benadrukt dat het niet bepaalt welke maatregelen worden genomen om de hoeveelheid stikstof terug te dringen, "zoals die op het gebied van veevoer".