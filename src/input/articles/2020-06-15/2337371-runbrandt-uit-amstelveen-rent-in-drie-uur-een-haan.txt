Hardloper Sander Gabel uit Amstelveen houdt wel van een uitdaging. Nu alle geplande wedstrijden door het coronavirus niet doorgaan, stort hij zich als 'Runbrandt' op hardloopkunst in Noord-Holland.
De 34-jarige Amstelvener maakt dieren op de kaart, door routes te lopen in verschillende Noord-Hollandse gemeenten. Die ontstaan in zijn hardloop-app waar hij de lijnen ziet die hij rent en die uiteindelijk een figuur opleveren, zoals een beer of dolfijn.
Hij werd een bekendheid op de sportapp Strava dankzij een 'haan' die hij liep. "Die is 31 kilometer en ik deed er 3 uur over!", vertelt hij aan NH Nieuws..
"Ik begin grof en ga altijd eerst op zoek naar vormen die al aanwezig zijn. Zo zag ik langs de Amstel al snel de vorm van de staart van een eekhoorn. Daar begin ik dan mee en ga daarna vanuit mijn eigen creativiteit verder om details aan te brengen."
Eigenlijk zou Gabel nu in Italië meedoen aan de Dolomiti Extreme Trail, maar hij steekt zijn tijd nu in zijn nieuwe hobby. "Soms loop ik ook een oefenrondje, bijvoorbeeld om te kijken hoe ik de ogen of tandjes mooi krijg in een gebied waar ik niet eerder ben geweest. Soms houdt de straat op en dan is het een uitdaging om het toch mooi te maken. Zo was ik een keer in Castricum en toen waren er geen straten meer om nog de pootjes van een kat te maken."
Sander deelt zijn hardlooprondes op social media en daar heeft hij ook contact met andere mensen die hetzelfde doen. "Wij inspireren elkaar. Ik heb leuk contact met jongens uit Amerika, Londen en Azië en ik heb zelfs al iemand die mij wilde betalen om een route uit te zetten. Maar daar is het mij niet om te doen, ik hou gewoon erg van hardlopen en op deze manier wordt het in ieder geval niet saai."