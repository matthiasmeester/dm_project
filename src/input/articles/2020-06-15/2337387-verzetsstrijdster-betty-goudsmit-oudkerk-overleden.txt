Betty Goudsmit-Oudkerk is zondag overleden op 96-jarige leeftijd. Ze was het laatste nog levende personeelslid van de roemruchte crèche tegenover de Hollandsche Schouwburg aan de Plantage Middenlaan in Amsterdam. Daar bracht het personeel in de oorlog vele Joodse kinderen in veiligheid. Goudsmit-Oudkerk was als 17-jarig meisje één van hen.
Tot vier jaar geleden sprak ze er nooit publiekelijk over. Maar op aandringen van haar kinderen heeft ze haar verhaal laten opschrijven in Betty, een Joods kinderverzorgster in verzet. Het eerste exemplaar werd in 2016 overhandigd aan de toenmalige burgemeester Van der Laan van Amsterdam.
Goudsmit-Oudkerk liet optekenen hoe Joodse ouders in de Hollandsche Schouwburg zaten om gedeporteerd te worden. De Duitsers wilden niet gestoord worden door het geluid van kinderen, dus die werden naar Betty en haar collega's gebracht. Dat betekende voor 600 kinderen hun redding.
"Dan stond ik voor de deur en dan ging ik met de kinderen wandelen", vertelde ze aan AT5. "En dan liepen we naar de Portugese sjoel, om de hoek tegenover Artis. En dan liet ik ze daar achter." Ook vertelde ze: "Ik heb met de kinderen gedanst en gezongen. En zingen is een hele goede afleider voor verdriet, weet je."
Zelf verloor ze haar moeder, oma en twee broers in de oorlog. Vorig jaar legde Betty Goudsmit-Oudkerk bij de Nationale Dodenherdenking nog een krans bij het Nationaal Monument op de Dam.