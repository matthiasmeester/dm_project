Het Turkse leger heeft luchtaanvallen uitgevoerd op Koerdische doelen in het noorden van Irak. Volgens het Turkse ministerie van Defensie zijn 81 doelen geraakt van de Koerdische Arbeiderspartij PKK.
De aanvallen waren vannacht. Onder meer de regio's Sinjar en Kandil werden getroffen. Volgens de Turken zijn schuilplaatsen en grotten vernield van "terroristen die Turkije bedreigen". Over slachtoffers is niets bekendgemaakt.
Turkije bestookt vaker doelen van de PKK als vergelding voor aanslagen die leden van de groepering plegen op Turks grondgebied. Die vergeldingsaanvallen vinden geregeld plaats boven Irak, aangezien de PKK daar veel bases heeft.
De vannacht uitgevoerde operatie hebben de Turken 'Klauwarend' genoemd. Het zou een reactie zijn op een recente toename van aanvallen door Koerdische militanten in Turkije.
Er is nog geen reactie van de PKK, die als terroristische groepering wordt gezien door onder meer Turkije, de Europese Unie en de Verenigde Staten. Ook Irak heeft nog niet gereageerd.