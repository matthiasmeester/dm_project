Op campings zijn vanaf vandaag de toiletten en doucheruimtes weer open. Om verspreiding van het coronavirus tegen te gaan waren de sanitaire voorzieningen maandenlang dicht.
"De afgelopen periode was toch wel heel frustrerend", zegt Andr√© Ruijtenberg van camping de Watermolen in Opende (Groningen). "Toiletten bij tankstations langs de snelweg waren open, maar de toiletten op de campings waren dicht. Terwijl wij campinghouders toch vooral afgerekend worden op de reinheid van onze toiletblokken. Maar de gasten kunnen nu gelukkig weer gewoon komen", aldus Ruijtenberg tegen RTV Noord.
De camping heeft een aantal maatregelen genomen. Zo zijn alle toiletgebouwen voorzien van zeep en papieren handdoeken. Ook hangen er borden om bezoekers op de regels te wijzen.
"Maar de grootste uitdaging is toch dat mensen aardig voor elkaar blijven', zegt Ruijtenberg. "Het kan best zijn dat je een minuutje langer moet wachten als je wilt afwassen. Als mensen daar rustig onder blijven, is er niets aan de hand."
Op camping De Victorie in Meerkerk (Utrecht) maken ze een feestje van de heropening van het sanitair. Het toiletgebouw is daar versierd met een lint en een slinger.
De campingeigenaar heeft voor de gasten een lijst gemaakt waarmee mensen zich kunnen inschrijven om op een bepaalde tijd te douchen.
Voor campinggast Leo Jansen is dat wel even wennen. "Ik vind het wel jammer dat je dan de tijd in de gaten moet houden. Zo van: oh, over een half uur moet ik douchen", zegt hij tegen RTV Utrecht.
De gasten krijgen een half uur de tijd en moeten de doucheruimte na afloop schoonmaken. In het gebouw staat desinfectiezeep. Campingeigenaar Kees van den Berg laat een grote spuit zien waarmee de gasten de ruimte kunnen schoonmaken. "Hiermee kunnen ze de douche inspuiten en dan is alles in orde."