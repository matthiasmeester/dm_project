In de Filipijnen is de hoofdredacteur van een kritische nieuwssite schuldig bevonden aan smaad. Maria Ressa krijgt mogelijk zes jaar cel.
De aanklacht tegen Ressa dateert uit 2012, toen een artikel op nieuwssite Rappler verscheen waarin een rijke zakenman in verband werd gebracht met criminele activiteiten en banden met een oud-rechter. De wet waaronder Ressa werd aangeklaagd, werd vier maanden na de publicatie van het artikel van kracht.
Ressa reageerde op haar veroordeling tijdens een persconferentie: 
Ook een voormalige publicist van Rappler is veroordeeld en krijgt mogelijk zes jaar cel. Beiden zijn in afwachting van het hoger beroep op borgtocht vrijgelaten, meldt de BBC.
Vorig jaar werd Ressa twee keer in korte tijd aangehouden. Zelf zei ze dat de Filipijnse regering haar op die manier probeert te intimideren. De nieuwssite Rappler staat bekend om de kritische houding ten aanzien van president Duterte.
Ressa heeft de beschuldigingen tegen haar altijd verworpen en claimt dat het proces tegen haar politiek gemotiveerd is. Dat wordt onderschreven door mensenrechtenorganisaties als Amnesty International.
In 2018 werd Ressa, samen met onder anderen de vermoorde Saudische journalist Jamal Khashoggi, door het Amerikaanse blad Time uitgeroepen tot Persoon van het Jaar.