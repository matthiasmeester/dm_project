Schrijfster Nina Polak heeft De Inktaap 2020 gewonnen. Ze krijgt de literaire jongerenprijs voor haar roman Gebrek is een groot woord, over de 22-jarige zeilster Nynke Nauta - alias Skip - die worstelt met de voortdurende tweestrijd tussen het verlangen naar vrijheid en geborgenheid.
De tweede roman van Polak (33) "verdient het om door vele ogen geliefkoosd te worden", stelt de schooljury. "Een onderhoudend boek, door de verschillende schrijfstijlen die Polak gebruikt. Het verhaal zal ons bijblijven en was voor ons een moment dat we het idee hadden dat we niet alleen waren", aldus de scholieren. 
Vanwege de coronamaatregelen werd de prijs niet fysiek uitgereikt. De winnaar werd bekendgemaakt in een podcast. De andere genomineerden waren Rob van Essen (De goede zoon) en Tommy Wieringa (De heilige Rita).
Scholieren van 15 tot 19 jaar mochten stemmen op winnaars van de BNG Bank Literatuurprijs, de Libris Literatuur Prijs en de Bookspot Literatuurprijs. Dit jaar brachten 1187 scholieren hun stem uit.
De prijs wordt sinds 2002 uitgereikt. Eerder ging de eer naar onder anderen Harry Mulisch, A.F.Th. van der Heijden, Conny Palmen en Murat Isik.