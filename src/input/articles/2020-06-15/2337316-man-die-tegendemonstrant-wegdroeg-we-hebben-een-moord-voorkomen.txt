Patrick Hutchinson kreeg veel lof nadat hij een tegendemonstrant bij een Black Lives Matter-demonstratie had weggedragen. De foto van dat moment in Londen ging gisteren viral. "We hebben een moord voorkomen", reageert hij, "het was anders niet goed afgelopen."
Afgelopen weekend waren er wereldwijd opnieuw op veel plaatsen demonstraties van de Black Lives Matter-beweging. In Londen kwamen ook grote groepen mensen bijeen. Op de meeste plaatsen verliepen de demonstraties vreedzaam. Dat gold in eerste instantie ook voor het protest waarbij Hutchinson aanwezig was. "De sfeer was goed, auto's toeterden en mensen vierden feest", zegt Reuters-fotograaf Dylan Martinez. Die positieve sfeer sloeg volgens hem om toen er tegendemonstranten verschenen en er opstootjes ontstonden.
Hutchinson, die personal trainer is, zegt dat hij er wat ver van af stond. "Mijn vrienden waren dichterbij. Ze zagen dat er een woordenwisseling was tussen extreemrechts, hooligans - of hoe je ze ook wil noemen - en een aantal Black Lives Matter-demonstranten. De hooligans werden uiteengedreven, maar er bleef iemand achter."
Hutchinson verwijst in interviews naar de dood van George Floyd. Hij zegt dat Floyd nog had geleefd als de agenten die daar omheen stonden hadden ingegrepen: 
Hutchinson zag hoe de man op de grond belandde. Zijn vrienden haastten zich naar de man toe en gingen om hem heen staan. "Ik was de laatste die eraan kwam, pakte hem op en gooide hem over mijn schouder. Toen liep ik weg met de jongens om mij heen. Zij beschermden mij en deze man tegen meer geweld. Ze probeerden hem nog steeds te slaan terwijl wij wegliepen." Op beelden is te zien dat de man die hij op zijn schouder droeg gewond was aan zijn gezicht.
Over het redden van de man hoefde hij niet lang na te denken. "Ik dacht gewoon aan een mens op de grond. Het was niet goed afgelopen als wij niet hadden ingegrepen. Dat was alles, ik had geen andere gedachten. Ik wilde hem in veiligheid brengen." Achteraf zegt Hutchinson dat hij niet alleen de man beschermde, maar ook de beweging die wereldwijd gaande is.