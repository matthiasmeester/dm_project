In veel landen is de piek van coronabesmettingen nog niet bereikt, maar strenge quarantaineregels worden op sommige plekken toch versoepeld. Zoals in India en Kenia, waar het een kwestie van honger of corona is. Een straatverkoper en een brommertaxichauffeur vertellen over hun dagelijkse dilemma.
Mahipal Singh heeft 's ochtends twintig kilometer gelopen. "Ik kon geen plek in de bus krijgen", zegt de verkoper, op een plastic stoel naast het kleed waarop zijn producten liggen uitgestald: sokken, zakdoeken en shirts.
India versoepelt de strenge lockdown. Winkels, kapperszaken en tempels mogen weer open, straatverkopers als Singh zijn terug en bussen en tuktuks rijden weer. In de bussen mogen maximaal twintig passagiers zitten. Een regel die voor afstand tussen mensen moet zorgen, maar het leidt bij de drukke bushalte tegenover Singhs kleed juist tot chaos en ellebogenwerk.
Het land versoepelt de regels dus, maar de piek van coronabesmettingen is in India nog lang niet in zicht. Vrijdag ging het aantal positief geteste gevallen de 300.000 voorbij, waarvan ongeveer de helft nog steeds ziek is. Er sterven dagelijks zo'n 400 mensen. Door de versoepelingen zal dit aantal naar verwachting een stuk hoger worden.
In Delhi alleen al is de capaciteit van crematoria en begraafplaatsen voor corona-uitvaarten opgeschroefd tot 350 per dag. Het stadsbestuur verwacht eind juli een half miljoen positieve coronagevallen te hebben, ziekenhuizen in de stad kunnen dat sowieso niet aan.
Wijken en straten met een hoge concentratie van coronapatiënten blijven wel afgesloten van de rest van de stad. Maar waar mogelijk, gaan mensen wel weer aan het werk. Een langere en strengere lockdown kan de Indiase economie niet aan. Nu al zijn er zo'n honderd miljoen werklozen bijgekomen door de coronacrisis.
In deze reportage laat correspondent Aletta André zien voor welk dilemma de regering in India staat:
Ook in buurland Pakistan gaat het almaar stijgende aantal coronapatiënten niet gepaard met een strenge lockdown. Premier Khan zei begin juni dat zijn land de verliezen door een lockdown gewoon niet aan kan. "Corona zal verspreiden, dat kunnen we niet tegenhouden", zei hij ook.
In Delhi maakt Singh, vader van vijf kinderen tussen 6 en 18 jaar, zich zorgen om het coronavirus op te lopen op het drukke kruispunt waar hij vandaag voor het eerst sinds maart weer zijn spullen verkoopt. Hij draagt het verplichte mondkapje en spoelt regelmatig water uit een fles over zijn handen. "Maar wat moet ik dan? Ik heb maanden thuisgezeten en niets verdiend. De kinderen moeten eten."
In Kenia staan mensen voor dezelfde keuze. Van corona kun je genezen, van honger niet, is bij sommigen de gedachte. Henry Kinako, chauffeur van een brommertaxi in Nairobi, legt uit waarom hij toch aan het werk is gegaan hoewel de epidemie nog niet is uitgeraasd. "Ik heb geen keuze, thuisblijven is geen optie."
Hij heeft een jonge zoon en een vrouw. Zij is serveerster in een restaurant en heeft sinds corona geen inkomen meer. "Als ik niet zou doorwerken hebben we niets te eten, zo simpel ligt dat. Alleen de rijken hebben een keuze."
Tot nu toe telt Kenia 3215 besmettingen en 92 doden. Iedere dag komen daar enkele tientallen gevallen bij, maar er is nog geen duidelijke piek.
Brommertaxi's zijn een geliefd vervoermiddel in Kenia. Tienduizenden werkloze jongeren verkregen er als chauffeur een inkomen mee en de verste uithoeken van het land zijn nu bereikbaar. "Ik bracht leraren en kinderen naar school, maar die zijn nu dicht", vertelt Henry. "In de informele sector waarin ik werk is het bijna niet meer vol te houden door de vrijheidsbeperkende maatregelen. Het is een ramp."
De Keniaanse regering verbiedt de inwoners van de hoofdstad Nairobi en de stad Mombasa, aan de Indische Oceaan, om weg te gaan. Grote bedrijven sloten hun deuren en mondkapjes zijn verplicht. Brommertaxi's mogen nog maximaal één passagier vervoeren. "Maar wat doe je als een moeder haar kind meedraagt? Dat is mijn dilemma", zegt Kinako.
De politie valt nog om te kopen. "Zeker, de gewoonte is om de agenten geld toe te schuiven als je twee of meer passagiers vervoert. Maar door het afgenomen verkeer op de weg zitten ook de agenten zonder inkomen en verhoogden ze hun smeergelden, zoveel kan ik me niet veroorloven."
Zonder gewassen handen kom je niet op de brommer van Henry en daarom draagt hij een flesje vloeibare zeep bij zich. Zelf draagt hij liever een helm dan een mondkapje. Toch houden zijn passagiers zich vast rond zijn middel, afstand bewaren is onmogelijk. Veilig is zijn vak niet meer. "De wind moet mij redden", lacht Henry schamper. "Ik hoop dat de bacterie van mijn klanten langs me heen wegwaait."