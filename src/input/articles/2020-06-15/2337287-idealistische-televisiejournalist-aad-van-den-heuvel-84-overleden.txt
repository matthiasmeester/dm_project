Voormalig tv-presentator, televisiemaker en journalist Aad van den Heuvel is op 84-jarige leeftijd overleden. Dat heeft zijn familie bekendgemaakt. Hij was al geruime tijd ziek.
Van den Heuvel was bekend van de actualiteitenrubriek Brandpunt en het satirische programma Ook dat nog!
Bekijk hier oude fragmenten: 
KRO-NCRV laat in een reactie weten: "Vandaag bereikte ons het droevige nieuws dat onze oud-collega Aad van den Heuvel is overleden. Aad was betrokken, veelzijdig en gepassioneerd en bovenal een doorgewinterde journalist in alles wat hij deed voor de KRO. Wij wensen zijn familie alle sterkte toe."
Vandaag kijkt de omroep in een extra uitzending terug op het werk van Van den Heuvel.
Aad van den Heuvel had het imago van een idealist en wereldverbeteraar. Als hij op tv was, dan werd het vaak serieus en dan ging het over armoede, ongelijkheid, milieu of de Derde Wereld.
Hij begon als sportverslaggever bij een aantal kranten. In 1959 kwam hij bij de KRO binnen omdat hij directeur Jan Castelijns wilde interviewen over sport en televisie.
Hij werd meteen aangenomen. Castelijns dacht dat hij kwam solliciteren en vroeg wat een goede naam zou zijn voor een nieuw actualiteitenprogramma. Van den Heuvel suggereerde Focus. "Mooi", antwoordde Castelijns, "daar maken we Brandpunt van." En Brandpunt was geboren.
Van den Heuvel reisde voor Brandpunt door Azië, Afrika en Latijns-Amerika. Het actualiteitenprogramma had maatschappelijke betrokkenheid en solidariteit met armen en verdrukten hoog in het vaandel. Hij was in Vietnam tijdens de Vietnamoorlog en in het door honger en oorlog geteisterde Biafra, in Nigeria, waar in een etnisch conflict mogelijk meer dan een miljoen doden vielen. Hij interviewde onder anderen de Indonesische president Soekarno. Die zei in dat gesprek: "Ik heb jou door, Van den Heuvel."
In de jaren zeventig begon Van den Heuvel andersoortige programma's, over nieuws en actualiteiten én de manier waarop ze worden gebracht. Eerst de J.C.J. van Speykshow, later de Alles-is-anders-show, over nieuws en media. Het was een soort oerversie van De Wereld Draait Door. Idealistischer van karakter was De Ver van Mijn Bed-show, dat hij daarna maakte met Han van der Meer.
In de jaren 80 was Van den Heuvel de centrale presentator van het populaire humoristische consumentenprogramma Ook Dat Nog!, met in het panel Gregor Frenkel Frank, Sylvia Millecam, Erik van Muiswinkel en Hans Böhm. Een dergelijke rol had hij ook in de Nieuwsgier, waarin de media weer centraal stonden.
Voor radio werkte Van den Heuvel onder meer mee aan Met het Oog op Morgen.
Vanwege zijn idealistische achtergrond noemde Gerrit Komrij Van den Heuvel ooit 'de schoolmeester van de KRO'. Kenmerkend voor de journalist was dat hij bij zijn serieuze inborst ook een groot optimisme had. Hoe groot de wereldproblemen ook waren, er kon iets aan gedaan worden, zo geloofde hij. En een vriendelijk gezicht helpt beter dan chagrijn.
Zo zei hij over collega-journalisten ooit: "Het is prima dat je vragen stelt die bij het publiek niet zijn opgekomen, of dat je eens doorvraagt, zeker bij politici, maar probeer dat min of meer sympathiek te doen. Dat valt een luisteraar op. Daardoor denkt hij veel eerder, wat een goede vraag is dat. Het is de toon die de muziek zet. "