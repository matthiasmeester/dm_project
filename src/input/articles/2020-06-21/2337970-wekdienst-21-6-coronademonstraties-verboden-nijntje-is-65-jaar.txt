Goedemorgen! De demonstraties tegen de coronaspoedwet en de anderhalvemetermaatschappij die vandaag gepland stonden in Den Haag en Amsterdam mogen niet doorgaan. En in Spanje worden de coronamaatregelen na drie maanden flink versoepeld.
Vandaag neemt vanuit het westen de bewolking toe en vooral in het midden en westen valt later vandaag een spat regen. Bij een matige zuidenwind wordt het 21 tot 25 graden. Na het weekend is het droog met meer zon. De temperatuur gaat flink omhoog; woensdag wordt het 30 graden.
Ga je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
De Amerikaanse president Trump heeft voor het eerst in bijna drie maanden een campagnebijeenkomst gehouden. In Tulsa, in de staat Oklahoma, verdedigde hij in een toespraak van een uur en drie kwartier onder meer zijn aanpak van het coronavirus en bekritiseerde hij het neerhalen van standbeelden in zijn land door een "linkse meute".
Ook zei hij dat de stille meerderheid "sterker is dan ooit", en dat die hem zal helpen begin november zijn Democratische tegenstrever Joe Biden te verslaan in de strijd om het Amerikaanse presidentschap.
Er waren minder bezoekers bij de bijeenkomst dan verwacht. Vooraf rekende Trump op een bomvolle arena, maar een derde van de 19.000 stoeltjes bleef onbezet.
Het beroemdste konijn van de wereld wordt vandaag 65. Met haar lange oren, ronde gezichtje, witte vacht en kruisvormige mondje is Nijntje in al haar eenvoud herkenbaar voor miljoenen mensen. En dat al generatie op generatie. Hoewel de eerste boekjes over haar al veel leken op het laatste boek uit 2011, is er in de loop der jaren veel veranderd.
De Utrechtse tekenaar Dick Bruna werkte van begin af aan al met simpele tekeningen en primaire kleuren. "Maar in het begin keek ze de lezer niet aan en leek Nijntje meer een knuffeldier", vertelt uitgever Karin van Zwieten. "In de jaren 60 en 70 kreeg ze lekker dikke wangen, daarna werd ze ronder; haar lichaam ging meer op dat van een peuter lijken doordat haar hoofd steeds kleiner werd in vergelijking met haar lijf."
Fijne zondag!