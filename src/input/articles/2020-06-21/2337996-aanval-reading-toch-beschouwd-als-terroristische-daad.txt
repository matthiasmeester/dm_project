De Britse politie zegt dat de mesaanval in een park in Reading een terroristische daad was. Gisteravond werd er nog van uitgegaan dat de dader geen terroristisch motief had, maar daar komt de politie dus van terug.
Het onderzoek wordt overgenomen door de anti-terrorismedienst. Bij de aanval kwamen drie mensen om het leven. De politie heeft een 25-jarige man uit Reading opgepakt. Diverse Britse media melden op basis van bronnen bij de veiligheidsdiensten dat het gaat om de uit LibiÃ« afkomstige Khairi Saadallah.
De Britse veiligheidsdienst MI5 heeft volgens de BBC vorig jaar al een onderzoek ingesteld naar Saadallah. Bij de dienst was informatie binnengekomen dat hij plannen had om naar het buitenland te reizen, mogelijk om een terroristische aanslag te plegen. Bij het onderzoek werden daarvoor geen aanwijzingen gevonden en daarom werd er geen dossier over hem aangelegd of aanvullend onderzoek naar hem gedaan.
Er zijn op dit moment geen aanwijzingen dat er nog meer mensen bij betrokken zijn bij de aanslag in Reading, wel is het politieonderzoek nog in volle gang.
Volgens een parlementslid zaten mensen in groepjes te kletsen toen het gebeurde:
Getuigen beschrijven dat het druk was in het park op het moment van de aanslag. Door de coronamaatregelen zijn de kroegen dicht, dus veel Britten spreken af in parken. De dader leek op willekeurige groepen mensen af te lopen, waarna hij op de nek en ribben van zijn slachtoffers begon in te steken.
Hij zou door een agent met wat wordt omschreven als een 'rugbytackle' zijn overmeesterd.
In het park werd eerder op de avond betoogd tegen racisme en politiegeweld, maar er zijn geen aanwijzingen dat er een verband is tussen dat protest en de aanslag, zegt de politie. De anti-racismedemonstratie verliep rustig en was al een paar uur afgelopen toen de mesaanval zich afspeelde.