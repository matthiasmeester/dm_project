De Amerikaanse president Trump heeft voor het eerst in bijna drie maanden een campagnebijeenkomst gehouden. In Tulsa, in de staat Oklahoma, verdedigde hij in een toespraak van een uur en drie kwartier onder meer zijn aanpak van het coronavirus en bekritiseerde hij het neerhalen van standbeelden in zijn land door een "linkse meute".
Verder verkondigde hij dat de zwijgende meerderheid "sterker is dan ooit", en dat die hem zal helpen begin november zijn Democratische tegenstrever Joe Biden te verslaan in de strijd om het presidentschap, zo beloofde hij duizenden enthousiaste aanhangers.
Dat waren er dus wel minder dan waar hij in eerste instantie op had gehoopt. Vooraf rekende Trump op een bomvolle BOK-arena, die plaats biedt aan 19.000 mensen. Maar een derde van de stoeltjes bleef onbezet en ook buiten de evenementenhal was het relatief rustig.
Amerikaanse media voeren als verklaring voor de matige opkomst een actie aan op TikTok en onder K-pop-fans. De kaarten waren gratis, maar je moest je wel aanmelden. Anti-Trumpgezinde jongeren hebben massaal plaatsen geboekt, en elkaar via sociale media ook aangespoord om dat te doen, met als doel om juist niet te komen opdagen.
De oproepen werden binnen een dag weer verwijderd om te voorkomen dat het campagneteam van Trump lucht zou krijgen van de actie. Het is niet te controleren of dit echt de reden is dat er veel minder mensen bij de bijeenkomst waren dan verwacht. Maar activisten spreken op Twitter over de "best senior prank ever", de meest geslaagde examengrap ooit. 
Het campagneteam schrapte daarom op het laatste moment het buitenprogramma, waar Trump ook een toespraak zou houden.
Trump-aanhangers hadden verschillende redenen om de bijeenkomst bij te wonen:
Aan het begin van zijn toespraak leek de president betogers voor de arena de schuld te geven voor de tegenvallende opkomst. Dat deed ook zijn campagneleider Brad Parscale, die op Twitter beweerde dat de toegang tot metaaldetectors zou zijn geblokkeerd door betogers, waardoor Trump-aanhangers niet op het terrein konden komen.
Vorige week had Parscale nog hoog opgegeven over het aantal aanmeldingen, dat volgens hem boven de een miljoen uitkwam.
Maar volgens correspondent Arjen van der Horst, die ter plaatste was in Tulsa, is het verhaal over de blokkerende betogers "totale onzin". Er stond een handjevol demonstranten, van wie een deel zich gemoedelijk mengde onder de Trump-aanhangers. "Niemand hield wie dan ook tegen."
Van der Horst benadrukt wel dat iedere kandidaat blij zou zijn met een opkomst zoals vannacht in Tulsa, zeker in crisistijd. "Het voldoet alleen niet aan Trumps hyperbolische verwachtingen."
In zijn toespraak stipte Trump verder tal van zaken aan. Zo trok hij zo'n tien minuten uit om te praten over de manier waarop hij vorige week van een schans liep op bezoek bij de militaire academie West Point. Trump leek met moeite balans te houden. Volgens Trump omdat hij gladde zolen had, die hij vervolgens liet zien aan zijn toehoorders in Tulsa.
Maar hij ging ook in op de standbeelden die de afgelopen weken door betogers omver zijn getrokken in de VS. Bijvoorbeeld omdat ze refereren aan personen die in de Amerikaanse Burgeroorlog aan de kant stonden van de staten die streden tegen de afschaffing van slavernij.
"De losgeslagen, linkse meute poogt onze geschiedenis te vernielen en onze monumenten te ontheiligen", zei Trump:
Verder noemde hij zijn aanpak van het coronavirus een "fenomenale prestatie" en pleitte hij voor minder coronatests. Trump: "Want als je meer gaat testen, vind je ook meer positieve gevallen. Dus ik heb mijn mensen gevraagd rustiger aan te doen met testen." Tegenover persbureau Reuters deed een functionaris van het Witte Huis die opmerking al snel af als grap.
Na de toespraak liepen de spanningen op rond de arena en in het centrum van Tulsa, waarbij betogers, Trump-aanhangers en politie tegenover elkaar stonden.
Trump schortte zijn herverkiezingscampagne op vanwege de coronapandemie, die in de VS aan zeker 120.000 mensen het leven heeft gekost. Hij koos Oklahoma, de conservatieve staat waar Trump enorm populair is, om zijn campagne weer te hervatten. Ook al is de pandemie allesbehalve voorbij en neemt in bijvoorbeeld Oklahoma het aantal coronabesmettingen nog altijd rap toe.
Zodoende was er vooraf veel kritiek op de bijeenkomst, uit vrees voor verdere verspreiding van het virus.