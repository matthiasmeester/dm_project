Griekenland wordt tegen alle verwachtingen in Europees kampioen, bondscoach Dick Advocaat wisselt een uitblinkende Arjen Robben tegen Tsjechië en het Nederlands elftal sneuvelt in de halve finale tegen Portugal. Maar het is ook het toernooi waar afscheid werd genomen van een penaltytrauma. Voetballiefhebbers herinneren zich vast nog het knotsgekke EK van 2004.
In Studio Sport Archief blikken we zondag terug op die eindronde. NOS.nl licht de wedstrijd tegen Zweden in de kwartfinale uit.
Die wedstrijd is er namelijk één om te onthouden. Niet vanwege het vertoonde spel; na 120 minuten spelen staat er nog 0-0 op het scorebord. Maar vooral omdat Nederland 'afscheid' neemt van het penaltysyndroom. Of beter gezegd een trauma, dat Oranje tijdens de vorige drie EK's en het WK van 1998 parten speelde.
Nederland won nog nooit in de historie een penaltyserie op een EK of WK. Maar tegen Zweden loopt het anders.
In Studio Sport Archief wordt er teruggeblikt op het EK van 2004. Dan is er uitgebreid aandacht voor de wissel van Arjen Robben tegen Tsjechië en de verloren halve finale tegen Portugal. De uitzending begint om 15.00 uur en is te zien via NPO 1, NOS.nl en de NOS-app.
Een dag voor het duel inventariseert bondscoach Dick Advocaat tijdens de wedstrijdbespreking wie van zijn spelers een penalty willen nemen, mocht het er weer van komen.
"Ik twijfelde geen moment en stak zelfverzekerd mijn hand op. Ik mocht bij mijn club namelijk ook altijd de penalty's nemen", zegt Roy Makaay, toentertijd spits van Bayern München.
Hij komt vlak voor het einde van de tweede helft in het veld en neemt, zoals afgesproken, tijdens de penaltyreeks een strafschop voor zijn rekening. En een belangrijke.
Nederland begint voortvarend aan de strafschoppenserie. Ruud van Nistelrooij, John Heitinga en Michael Reiziger weten te scoren, terwijl een jonge Zlatan Ibrahimovic overschiet. Als vierde is aanvoerder Phillip Cocu aan de beurt, maar hij mist. Vervolgens scoort Zweden wel.
Makaay is de vijfde penaltynemer en moet Oranje dus weer op gelijke hoogte schieten. "Ik had tot de penalty van Cocu het gevoel dat ik de winnende kon maken. Toen hij miste, veranderde de situatie. Ik was redelijk ontspannen toen ik naar de stip liep, maar heb toch wel wat meer rust genomen voordat ik hem nam."
'Das Phantom' kiest de linkerhoek en stuurt de keeper de verkeerde kant op. Nederland staat weer gelijk. De zesde penalty van Zweden wordt gestopt door Edwin van der Sar en vervolgens schiet Arjen Robben Nederland naar de halve finales.
Met Makaay voorop heerste er binnen de spelersgroep van 2004 geen angst voor penalty's meer. Makaay miste in zijn carrière slechts één strafschop (in 2005 tegen Stuttgart) en had dus op het moment van dat toernooi nog nooit gemist van elf meter in een officiële wedstrijd.
"Natuurlijk waren we ons als spelers bewust van de geschiedenis, maar we waren niet bang voor penalty's. Ik heb er zelf nooit problemen mee gehad om er een te nemen en bovendien waren er ook spelers bij die niet op het veld stonden bij de penaltydrama's van 1998 en 2000."
"Door de buitenwacht was er vooraf wel spanning gecreëerd, maar dat gevoel heerste niet in de spelersgroep", vervolgt Makaay. "We waren er met z'n allen van overtuigd dat we hoe dan ook van Zweden zouden winnen. Als het niet in 90 of 120 minuten zou gebeuren, dan zou het ons wel lukken door het nemen van penalty's."