In Den Haag heeft de politie vandaag ongeveer 400 aanhoudingen verricht rond een demonstratie op het Malieveld. De meeste arrestanten waren mensen die na de betoging niet wilden vertrekken, hoewel de politie dat eiste. Pas in de loop van de avond was het Malieveld leeg.
Eerder op de middag trad de politie ook al op bij het Centraal Station. De ME voerde kort na de betoging charges uit tegen voetbalsupporters die van het Malieveld op weg waren gegaan naar de binnenstad en de confrontatie met de politie zochten. Het zou gaan om onder anderen fans van Feyenoord en ADO Den Haag. Zeker vijf mensen die met stenen gooiden, werden gearresteerd.
De betoging die aan de ongeregeldheden voorafging, was gericht tegen de coronamaatregelen van het kabinet. Maar dat staat los van het rellen van de voetbalfans, zegt burgemeester Remkes in een reactie. 
"Dit heeft niets met demonstreren of vrijheid van meningsuiting te maken", aldus Remkes. "Deze groep was doelbewust uit op het verstoren van de openbare orde."
Om te voorkomen dat mensen de binnenstad in trokken, werd het winkelgebied afgesloten.
Er was veel politie te paard aanwezig:
De betoging was eerder deze week nog verboden, maar burgemeester Remkes gaf vandaag rond 13.00 uur mensen die ondanks dat demonstratieverbod naar het Malieveld waren gekomen toestemming om daar tot 13.30 uur te blijven.
Ze mochten een korte demonstratie houden, mits ze genoeg afstand van elkaar zouden houden en daarna zouden vertrekken. De demonstranten zeiden dat ze daaraan gehoor zouden geven, maar velen vertrokken dus niet meteen.
Volgens journalisten ter plaatse waren er zo'n 2000 demonstranten op het Malieveld.
Voordat de toestemming om te demonstreren alsnog werd gegeven, had de politie al ingegrepen toen demonstranten die naar het Malieveld waren gekomen weigerden weg te gaan. Acht mensen werden gearresteerd.
Er waren vanochtend tientallen groepjes mensen naar het terrein gekomen. Daaronder waren ook mensen die op het gras zaten of aan het sporten waren. De acht arrestanten waren volgens de politie duidelijk demonstranten. Ze hadden spandoeken, flyers en een megafoon bij zich. Ondanks herhaalde aansporingen wilden ze niet weggaan, zegt de politie.
Het protest van actiegroep 'Virus waanzin' was vrijdag door waarnemend burgemeester Remkes verboden omdat de vrees bestond dat er te veel mensen op af zouden komen, en de demonstranten daardoor niet genoeg afstand zouden kunnen houden. In een kort geding dat de demonstranten daarop aanspanden, gaf de rechter de burgemeester gelijk.
Gisteren was op dezelfde plek een demonstratie van Black Lives Matter. Daar waren een paar honderd mensen bij. Die demonstratie mocht wel doorgaan, omdat werd ingeschat dat daar minder mensen op af zouden komen.