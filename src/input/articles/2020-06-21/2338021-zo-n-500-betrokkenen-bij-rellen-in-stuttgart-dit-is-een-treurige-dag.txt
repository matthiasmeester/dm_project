Bij de rellen in Stuttgart waren vannacht tussen de 400 en 500 mensen betrokken. De Duitse politie heeft dat bekendgemaakt op een persconferentie. Zeker 24 mensen zijn gearresteerd en 19 agenten raakten gewond. Burgemeester Kuhn spreekt van "een treurige dag voor Stuttgart". 
De onrust begon toen de politie rond 23.30 uur in het centrum een 17-jarige jongen controleerde die mogelijk betrokken was bij een drugsdelict. Bijna 300 mensen die in het centrum op stap waren, belaagden daarop de agenten met flessen en stenen.
Daar kwamen snel meer mensen bij. De relschoppers trokken in groepen door het centrum van Stuttgart. Ze verwoestten en plunderden meerdere winkels.
Ook zijn politieauto's vernield: 
"Dit kan niet en er is duidelijk een grens overgegaan", zei burgemeester Fritz Kuhn op de persconferentie. Volgens hem was er alcohol in het spel en speelde ook mee dat jongeren zich wilden laten gelden met filmpjes op sociale media.
Er wordt volgens Kuhn alles aan gedaan om dergelijke rellen in de toekomst te voorkomen. De politie wil de komende weken actiever zijn in de binnenstad.
Hoe het zover kon komen, wordt onderzocht. De rellen zijn volgens de politie niet politiek gemotiveerd. Veel jongeren waren onderweg en er gebeurde veel in de stad die avond, volgens de burgemeester. "Ik denk niet dat mensen hier gewelddadiger zijn dan in andere Duitse steden."
Volgens de politie zijn er tientallen filmpjes van het incident. Op het hoofdbureau van de politie in Stuttgart is een onderzoeksteam opgericht. De nationale recherche ondersteunt het onderzoek, maakte deelstaatminister van Binnenlandse Zaken Strobl bekend.
Zeker 200 agenten uit de deelstaat Baden-WÃ¼rttemberg, waar Stuttgart ligt, werden vanwege de rellen naar de stad gestuurd. De situatie was tegen het begin van de ochtend weer onder controle.