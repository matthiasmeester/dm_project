In Emmen is een 'solidariteitsprotest' voor Black Lives Matter gehouden. Ongeveer 200 mensen waren bij het protest aanwezig.
De organisatie had met kruizen op de grond aangegeven waar mensen mochten staan. Daar leken de demonstranten zich over het algemeen aan te houden, schrijft RTV Drenthe. Veel mensen droegen ook mondkapjes. Volgens handhavers is de demonstratie rustig verlopen.
In eerste instantie zou de demonstratie op het Raadshuisplein zijn, maar in overleg met de gemeente werd uitgeweken naar een andere locatie. Op een nabijgelegen parkeerplaats was genoeg plek.
Een van de sprekers tijdens de demonstratie was Istahil Abdulahi. Zij woont 28 jaar in Emmen en is naar eigen zeggen altijd geconfronteerd met racisme. "Het maakt niet uit of ik boodschappen doe of aan het werk ben: iedereen maakt wel opmerkingen tegen mij."
Wanneer Abdulahi tijdens Sinterklaas haar kinderen naar school bracht, werd tegen haar gezegd dat Zwarte Piet al binnen is. "Er werd ook tegen mijn dochter gezegd dat ze een zwarte moeder heeft. Ik heb mijn dochters geleerd dat ze dan moeten zeggen dat ze ook een witte vader hebben. Dan waren de kinderen stil."
Op sociale media werd gesproken over een tegendemonstratie genaamd All Lives Matter. De gemeente heeft niets officieel vernomen over die tegenbetoging; ook was er geen vergunning voor aangevraagd. Wel stond een handjevol tegendemonstranten net buiten de parkeerplaats. De politie was op de achtergrond aanwezig en hield ook vanuit de lucht de demonstratie met een drone in de gaten.