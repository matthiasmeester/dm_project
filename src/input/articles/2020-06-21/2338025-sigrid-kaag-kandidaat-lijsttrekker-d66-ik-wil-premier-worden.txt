Sigrid Kaag stelt zich kandidaat om lijsttrekker te worden van D66. Ze heeft dat bekendgemaakt in interviews met EenVandaag en Eva Jinek van RTL. "Ik wil premier worden", zegt ze in de gesprekken. "Ik wil Nederland uit de crisis helpen. Het gaat erom dat je in moeilijke tijden er durft te zijn en niet wegloopt."
Het gonsde al langer rond dat ze zich beschikbaar zou stellen, maar de minister voor Buitenlandse Handel en Ontwikkelingssamenwerking hield haar kaarten tot nu toe tegen de borst. Dat is nu dus voorbij.
Volgens Kaag vindt de huidige fractievoorzitter Rob Jetten het "leuk" dat zij zich kandidaat heeft gesteld. Het is nog niet duidelijk of hij zich als tegenkandidaat opwerpt. "Ieder maakt zijn eigen afweging", zegt Kaag daarover.
NOS-verslaggever Ron Fresen denkt dat de kans groot is dat Kaag het gaat worden. Het is nog maar de vraag of Jetten zich in de strijd werpt. "Ze hebben afgesproken als één team de campagne in te gaan en dan is het niet aannemelijk dat je elkaar eerst gaat bestrijden. Daar houden ze bij D66 ook niet zo van, ze zeggen een beschaafde partij te zijn", aldus Fresen.
De 58-jarige Kaag zegt dat ze lang heeft geworsteld met de vraag of ze deze functie zou ambiëren. In maart besloot ze definitief om het te doen. Ze spreekt uitdrukkelijk uit dat ze ook de eerste vrouwelijke premier van Nederland wil worden. Ze vindt dat ze daarvoor de kwaliteiten, ervaringen en ideeën heeft.
Kaag weet dat ze soms als elitair wordt bestempeld, maar dat beeld is volgens haar onterecht. Ze is opgegroeid in een driekamerflat in Rijswijk. "Nee, geen grachtengordel, niet een villawijk. Heel simpel."
Kaag denkt dat ze goed genoeg is ingevoerd in de Nederlandse politiek, maar ze zal dat nog moeten bewijzen, zegt Fresen. "Internationaal heeft ze veel ervaring en moeilijke missies gedaan, maar dat is toch wat anders dan het Binnenhof, met debatten over bijvoorbeeld de huren. Al vindt ze dat zelf dat het tijd wordt voor meer durf in de politiek. Ze wil geen puntjes scoren maar het grotere verhaal vertellen van waar je naartoe wil."
Sigrid Kaag werd in 2017 door D66 naar Den Haag gehaald om toe te treden tot het kabinet. Ze had toen nog geen politieke ervaring, maar was vele jaren diplomaat geweest bij de Verenigde Naties.
Het meest recent was ze VN-coördinator in Libanon. In 2013 en 2014 had ze een prestigieuze functie als aanvoerder van de VN-missie die moest leiden tot de vernietiging van chemische wapens in Syrië.
D66 is op zoek naar een nieuwe leider omdat Alexander Pechtold in 2018 vertrok. Rob Jetten volgde hem op als fractievoorzitter in de Tweede Kamer. 
De leden van D66 kiezen hun nieuwe leider vanaf 20 augustus in een elektronische stemming. De uitslag wordt op 2 september bekendgemaakt. Kandidaten kunnen zich nog tot 3 augustus melden.