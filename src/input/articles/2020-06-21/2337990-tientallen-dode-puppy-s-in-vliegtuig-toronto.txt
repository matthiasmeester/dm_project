De Canadese autoriteiten zijn een onderzoek begonnen naar een vlucht met honderden puppy's. Tientallen dieren werden bij aankomst in Toronto dood gevonden in een vliegtuig.
Het toestel, van Ukraine International Airlines, was afkomstig uit de Oekraïense hoofdstad Kiev. Aan boord zaten zo'n 500 Franse bulldog-puppy's, waarvan er zeker 38 de vlucht niet hebben overleefd. Tientallen honden waren uitgedroogd en ziek.
De luchtvaartmaatschappij laat weten geschokt te zijn en benadrukt samen te werken met de autoriteiten om te achterhalen wat er is misgegaan. Ook is Ukraine International Airlines naar eigen zeggen bereid om te leren van de situatie en om maatregelen te nemen om herhaling te voorkomen.
De internationale luchtvaartorganisatie IATA heeft regels opgesteld voor het vervoeren van dieren De meeste Canadese luchtvaartorganisaties vervoeren daarom maar een beperkt aantal dieren per vlucht maar dat zou op basis van vrijwilligheid zijn, schrijft CBC. De Canadese publieke omroep meldt op basis van dierenrechtenactivisten dat er geregeld vluchten uit Oekraïne en andere Oost-Europese landen vol met puppy's landen. Er schuilt een lucratieve industrie achter.