Bij de politie in Hoorn zijn veel camerabeelden binnengekomen van de relschoppers die zich vrijdagavond na demonstraties voor en tegen het monument van Jan Pieterszoon Coen tegen de politie keerden. De recherche onderzoekt de beelden op strafbare feiten.
Vrijdag werden twaalf verdachten aangehouden. Vier van hen kregen een bekeuring en werden daarna vrijgelaten. Tegen acht anderen is proces-verbaal opgemaakt. Ook zij mochten daarna naar huis. Op een later tijdstip krijgen ze te horen wat de gevolgen voor hen zullen zijn.
De mobiele eenheid dreef de relschoppers vrijdag de binnenstad uit:
Volgens de politie zijn op de camerabeelden meer mensen te zien die strafbare feiten hebben gepleegd, zoals het gooien van stenen, vuurwerk en stoelen naar politiemensen en politiepaarden. Een agent en een paard raakten hierdoor lichtgewond.
De politie roept deze relschoppers op om zichzelf bij de politie te melden. Doen zij dat niet, dan lopen ze het risico dat de camerabeelden later worden vrijgegeven in een poging om hen op te sporen.
Jan Pieterszoon Coen was de gouverneur-generaal van de voormalige kolonie Nederlands-IndiÃ«. Om voor de Vereenigde Oostindische Compagnie aan de dure specerij nootmuskaat te komen, doodde hij een groot deel van de inwoners van de Molukse Banda-eilanden of maakte hen tot slaaf.
De twee betogingen voor en tegen het standbeeld van Jan Pieterszoon Coen verliepen vrijdagavond vreedzaam tot een groep van ongeveer honderd jongeren naar de binnenstad trok om te proberen bij het standbeeld te komen. Volgens de burgemeester van Hoorn was deze groep jongeren doelbewust naar de stad gekomen om onlusten te veroorzaken.
De situatie in het centrum escaleerde verder doordat een andere groep van tussen de 100 en 200 man, onder wie jongeren uit Hoorn zelf, zich bij het station verzamelde. De ME werd ingezet om de menigte uit elkaar te drijven.