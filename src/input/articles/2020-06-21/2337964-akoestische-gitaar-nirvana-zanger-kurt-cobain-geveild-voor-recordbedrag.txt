Een akoestische gitaar van Nirvana-zanger Kurt Cobain heeft op een veiling ruim 5,3 miljoen euro (6 miljoen dollar) opgebracht. Nooit eerder werd een gitaar voor zo'n hoog bedrag geveild. Het vorige recordbedrag, zo'n 3,5 miljoen euro, werd een jaar geleden neergelegd voor de iconische 'Black Strat' van Pink Floyd-gitarist David Gilmour.
Cobain bespeelde de gitaar gedurende de opnames van het beroemde Nirvana-concert MTV Unplugged in New York in november 1993, bijna een half jaar voordat hij zelfmoord pleegde.
Cobain, die het nummer All Apologies speelt in het akoestische Unplugged-concert:
Cobain kocht de gitaar - een 1959 Martin D-18E - bij een gitaarwinkel in Los Angeles. Het instrument is speciaal aangepast voor de linkshandige Cobain. De koper kreeg bij de gitaar ook de originele gitaarkoffer, waarop Cobain onder meer stickers had geplakt.
Voordat de veiling officieel opende, was er al een miljoen geboden op de gitaar. Het veilinghuis rekende in eerste instantie op een maximale opbrengst van 2 miljoen dollar. Vorig jaar werd het olijfgroene vest dat Cobain droeg tijdens het akoestische concert al geveild voor 300.000 euro.
Bij de veiling van veilinghuis Julien's Auctions ging ook een bijzondere gitaar van Prince onder de hamer. Uiteindelijk werd er ruim een half miljoen euro neergelegd voor een van de speciaal voor de artiest gemaakte Cloud 2-gitaren. Het betreft de zogenoemde 'Blue Angel'-gitaar. De gitaar was in originele staat wit, maar werd meerdere keren overgeschilderd en is nu blauw.
Het was volgens het veilinghuis de favoriete gitaar van Prince bij concerten. De in 2016 overleden zanger gebruikte hem onder meer veelvuldig tijdens zijn Purple Rain-tour in de jaren 80.