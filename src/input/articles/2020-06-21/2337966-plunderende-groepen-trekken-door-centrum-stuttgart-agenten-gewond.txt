Meer dan tien politieagenten zijn in Stuttgart gewond geraakt bij straatgevechten met groepen, die afgelopen nacht al plunderend door de Duitse stad trokken.
"De situatie is volledig uit de hand gelopen", zegt een politiewoordvoerder tegen persbureau DPA. De agenten werden bekogeld met straatstenen en de groepen richtten enorme vernielingen aan in en rond een grote winkelstraat in het centrum van de stad.
Ze vernielden willekeurig etalages, van juweliers en telecomwinkels tot een 1-eurowinkel, en plunderden winkels. Op videobeelden is te zien dat met grof geweld werd geprobeerd ook grote winkelruiten in te slaan, zegt de politie in een persbericht.
"De politie denkt dat de rellen ontstonden op een plek waar in het weekend veel jongeren bij elkaar komen na een controle tegen drugsoverlast", zegt correspondent Wouter Zwart.
Ook politieauto's zijn vernield:
"Veel van de jongeren droegen hoodies, bivakmutsen of een sjaal voor hun gezicht om onherkenbaar te blijven", zegt Zwart. "Het waren vooral mannen."
Pas nadat er andere korpsen uit de deelstaat Baden-WÃ¼rttemberg waren opgeroepen, kreeg de politie de situatie onder controle. Er kwamen meer dan 200 agenten uit de omgeving ter versterking, schrijft de politie.
De politie schat dat het om honderden relschoppers ging, die in kleine groepen door de stad trokken. Er zijn zo'n 20 mensen opgepakt, zij worden verhoord. Politie-eenheden bleven de hele nacht in het centrum, maar het bleef verder rustig.
"Er wordt rekening gehouden met nieuwe rellen", zegt Zwart. "Vanavond zal er waarschijnlijk weer meer politie in het centrum aanwezig zijn. Nu is het vooral puinruimen en er wordt sporenonderzoek gedaan."
Vorige week kwam het in Stuttgart ook al tot confrontaties tussen de politie en met name jongeren. Toen sprak een woordvoerder over mensen "uit linkse hoek" die een grens overgegaan waren. Wie er achter de plunderingen en vernielingen van afgelopen nacht zitten, is volgens de politie nog onduidelijk. 