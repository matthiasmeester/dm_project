In Volkel hebben ze de plannen al klaarliggen. De attracties kunnen wat verder uit elkaar. Het kermisplein kan met een straat worden uitgebreid. Op een plattegrond staat met rode pijlen een looproute getekend. "Met iets meer ruimte en eenrichtingsverkeer kunnen we het veilig organiseren", zegt gemeenteambtenaar en kermiscoördinator Pascal Donkers.
Volgens de kermisbond zijn er jaarlijks 1400 kermissen in Nederland. Het grootste deel daarvan, namelijk 900, zijn dorpskermissen. Die zijn klein, met hooguit twintig attracties waar hooguit een paar honderd mensen op afkomen. In Volkel op drukke dagen zo'n 300.
Frits Hoefnagels staat al tientallen jaren met zijn Cake Walk in Volkel. Maar zijn attractie met bijzondere historie staat nu al maanden stil:
Kermisexploitanten hopen ook dat de kleine kermissen snel weer worden toegestaan. Onlangs demonstreerden ze op het Malieveld. Ze begrijpen niet waarom pretparken wel open mogen en kleine kermissen niet.
In Volkel kijkt het hele dorp uit naar de kermis. Al was het maar vanwege de gezelligheid. "Er zijn hier maar twee evenementen per jaar", zegt Rini Verwegen van de dorpsraad. "Carnaval en de kermis." De kermis is volgens hem belangrijk voor de leefbaarheid in het dorp.
Volkel is een krimpgemeente, met 3500 inwoners. "De kermis is vermaak voor jong en oud. Veel oud-bewoners komen er speciaal voor terug", zegt Verwegen. "Het is een soort reünie."