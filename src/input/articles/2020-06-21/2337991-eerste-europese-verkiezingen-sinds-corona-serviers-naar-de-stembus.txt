ServiÃ«rs gaan vandaag naar de stembus voor de eerste parlementsverkiezingen in Europa sinds de corona-uitbraak. Bij de stembureaus worden mondkapjes uitgedeeld en er zijn handontsmettingsmiddelen aanwezig. Toch is de verwachting dat een groot deel van de 6,6 miljoen kiesgerechtigden thuisblijft, deels uit angst om besmet te raken met het coronavirus.
Een andere reden dat kiezers wegblijven, is dat een aantal oppositiepartijen de verkiezingen boycot. Volgens hen zijn de verkiezingen niet vrij en eerlijk omdat president Aleksandar Vucic de media onder controle heeft. Ook wonen zo'n 1,2 miljoen kiezers al jaren in het buitenland. Gewoonlijk brengen maar weinig van deze expats hun stem uit.
De verkiezingen zouden aanvankelijk in april worden gehouden, maar ze zijn uitgesteld vanwege het coronavirus.
De verwachting is dat Vucic' populistische partij aan de macht zal blijven. Peilingen wijzen op 50 procent van de stemmen voor zijn Servische Progressieve Partij SNS. Dat is deels te danken aan de strenge aanpak van de coronacrisis. Het aantal besmettingen lijkt beperkt te zijn gebleven doordat de regering in een vroeg stadium een lockdown afkondigde. Er kwam een avondklok en enkele weekenden mocht de bevolking helemaal niet naar buiten.
In het Balkanland met 7,2 miljoen inwoners zijn tot nu toe 260 bevestigde coronadoden en bijna 13.000 besmettingen geteld. Er worden dagelijks nog tientallen nieuwe besmettingen gemeld. De lockdown die op 15 maart werd ingesteld, werd op 22 mei opgeheven.
De kiezers lijken ook de pogingen van Vucic' partij te steunen om lid te worden van de Europese Unie en tegelijkertijd de banden met Rusland en China te behouden.
Coalitiepartner de Socialistische Partij krijgt naar verwachting 10 procent van de stemmen. De centrumrechtse Servische Patriottische Alliantie staat in de peilingen op de derde plaats.
De nieuwe regering zal te maken krijgen met toenemende druk van de EU en de Verenigde Staten om de voormalige Servische autonome provincie Kosovo te erkennen als onafhankelijke staat.
Internationaal wordt dat gezien als voorwaarde voor stabiliteit in het gebied. Op 27 juni staat een Servisch-Kosovaarse top gepland in Washington. De EU heeft ook onderhandelingen aangekondigd onder leiding van Brussel.
Behalve voor het 250 zetels tellende Servische parlement wordt ook voor de gemeenteraden gestemd.