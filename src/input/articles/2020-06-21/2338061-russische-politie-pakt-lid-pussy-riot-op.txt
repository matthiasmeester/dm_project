Een lid van de Russische protestband Pussy Riot is door de politie in Rusland opgepakt. Pjotr Verzilov is meegenomen vanwege een onderzoek naar extremisme in Rusland, meldt het Russische staatspersbureau Tass. Onduidelijk is waarvan hij precies wordt beschuldigd.
De deur van Verzilov in Moskou werd volgens de Russische nieuwssite Mediazona om 07.00 uur ingeslagen door onbekende mannen.
Sindsdien hebben de bandgenoten van de anti-Kremlin-activist niks meer van hem gehoord: 
In 2018 kreeg Verzilov internationale aandacht toen hij hij samen met drie andere activisten van de punkband het veld op rende tijdens de finale van het WK voetbal in Moskou. Voor die actie moesten ze vijftien dagen de cel in. Even daarna werd hij in Duitsland opgenomen in het ziekenhuis nadat hij zou zijn vergiftigd.
Pussy Riot werd in 2012 wereldwijd bekend nadat ze opgepakt waren voor een protest tegen het Kremlin. Leden van de groep zongen toen in een Russisch-orthodoxe kathedraal in Moskou met gekleurde bivakmutsen op "Mother Mary, Banish Putin!" Twee vrouwelijke bandleden zaten hiervoor twee jaar in een strafkamp, een derde kwam na zes maanden vrij.