Sommige Amsterdamse bruggen zijn er zo slecht aan toe dat ze dreigen in te storten. "Er is toch te lang, te weinig aan onderhoud gedaan", zegt wethouder Sharon Dijksma in Nieuws en Co op NPO Radio 1.
Dijksma vreest dat sommige bruggen het gaan begeven. "We weten wel welke bruggen potentieel de meeste risico's lopen en daar doen we ook het eerste onderzoek. En we zijn inmiddels ook gewend om als dat nodig is van de ene op de andere dag maatregelen te nemen. Dus dat kan betekenen dat we een hele kade plotseling afsluiten voor verkeer."
Vorig jaar begon de hoofdstad met het in kaart brengen van 829 bruggen. Daarvan zijn er 21 volledig onderzocht. Bij tien bruggen zijn er maatregelen getroffen.
Uit onderzoek naar de eerste tachtig kademuren waar al voor risico's werd gevreesd bleek dat ze inderdaad allemaal moeten worden vernieuwd. Er moet nog 190 kilometer kademuur worden onderzocht.
"Als je binnen twintig jaar al het werk afgerond wil hebben, moet je acht keer zo snel gaan werken als je nu gewend bent", zegt Dijksma. Een onderzoekscommissie heeft dat uitgerekend.
Voor de investeringen heeft de stad 300 miljoen euro uitgetrokken, maar binnen de coalitie werd vorig jaar voor de lange termijn rekening gehouden met een bedrag van maar liefst 2 miljard euro. "Ik speculeer daar niet over, maar iedereen die denkt dat je met een paar honderd miljoen er vanaf bent, die vergist zich."