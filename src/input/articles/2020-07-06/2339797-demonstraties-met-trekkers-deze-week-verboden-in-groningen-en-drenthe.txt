In Drenthe en Groningen zijn demonstraties met trekkers of andere zware landbouwvoertuigen de komende dagen verboden. De veiligheidsregio's in de provincies vinden dat demonstraties van boeren de afgelopen tijd uit de hand zijn gelopen en daardoor waren er "opstoppingen en gevaarlijke situaties".
Mark van den Oever van Farmers Defence Force (FDF) zegt dat de boeren de verboden willen aanvechten.
Volgens de veiligheidsregio's waren de demonstraties niet vooraf gemeld. "Hierdoor was het niet mogelijk om afspraken te maken over hoe op een veilige manier gedemonstreerd kon worden", schrijft de Veiligheidsregio Drenthe.
Zo had het verkeer er last van en ook hulpdiensten zouden gehinderd kunnen worden door de grote landbouwvoertuigen, meldt RTV Noord.
"Het doel van dit verbod is de gezondheid te beschermen, de verkeersveiligheid te waarborgen en wanordelijkheden te voorkomen. Het staat iedereen vrij om op andere manieren te demonstreren", meldt de Veiligheidsregio Groningen.
De verboden gelden tot volgende week maandag. Mogelijk komt ook de Veiligheidsregio Fryslân met een verbod. Daar wordt vandaag meer over bekend.
De protesterende boeren voeren al dagen op verschillende plekken in het land actie tegen het nieuwe veevoerbeleid van minister Schouten van Landbouw. Zij wil de uitstoot van stikstof uit mest verlagen door minder eiwit toe te staan in veevoer.
Ook gisteravond demonstreerden boeren bij distributiecentra. Onder meer in Zwolle bij het distributiecentrum van Albert Heijn stonden naar schatting zo'n honderd trekkers, meldt RTV Oost. Door de actie liep het vrachtverkeer rond het centrum volledig vast.
Behalve trekkers waren er ook shovels en een giertank aanwezig.
Ook in Friesland waren boeren op pad. In Drachten werd het distributiecentrum van Aldi geblokkeerd, in Sneek het distributiecentrum van Poiesz, meldt Omrop Fryslân.
Ook naar de Jaarbeurs in Utrecht zijn vanavond boeren gekomen. In het gebouw was eerder op de avond het lijsttrekkersdebat van het CDA. Ook in Woerden was een protest. Daar werd de ingang van het distributiecentrum van de Jumbo geblokkeerd, meldt RTV Utrecht.
Omroep Brabant meldt een protest bij een groot transportbedrijf in Veghel. Er werd ook gedemonstreerd in Geertruidenberg en Middelbeers.