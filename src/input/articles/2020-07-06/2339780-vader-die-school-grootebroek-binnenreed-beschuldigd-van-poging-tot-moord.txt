De man die vorige week een basisschool in Grootebroek binnenreed met een auto, wordt onder meer beschuldigd van poging tot moord. Dat heeft het Openbaar Ministerie aan NH Nieuws laten weten.
Daarnaast wordt hij verdacht van vernieling, beschadiging van het gebouw en bedreiging.
De man is vader van een van de leerlingen die op de school zaten. Hij zou de school in zijn gereden omdat hij boos was dat zijn zoon en diens beste vriendje komend jaar niet meer bij elkaar in de klas zitten.
Op het moment van de aanrijding waren er tientallen mensen in het gebouw vanwege de eindmusical van groep 8. De auto reed zo'n twintig meter naar binnen en richtte schade aan in het gebouw. Er raakte niemand gewond.
Volgens de schooldirecteur wist de man mogelijk niet dat er mensen in de school aanwezig waren.