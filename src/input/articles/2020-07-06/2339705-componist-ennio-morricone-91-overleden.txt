De Italiaanse componist en dirigent Ennio Morricone is overleden. Hij stierf vannacht in een ziekenhuis in Rome op 91-jarige leeftijd, aan de gevolgen van een val.
Morricone componeerde de muziek voor honderden series en films, waaronder de westernklassiekers Once Upon a Time in the West en The Good, the Bad and the Ugly, beide van regisseur Sergio Leone. De componist leverde de muziek voor bijna alle films van Leone.
Ook in films van grote Hollywood-regisseurs als Brian De Palma en Quentin Tarantino werden Morricones composities gebruikt.
In 2007 kreeg hij een Oscar voor zijn hele oeuvre. Voor de soundtrack van The Hateful Eight nam hij in 2016 de Oscar voor beste originele muziek in ontvangst. Morricone werd zes keer genomineerd voor de prestigieuze Amerikaanse filmprijs. Daarnaast kreeg hij tientallen andere prijzen, waaronder Golden Globes en Grammy's.
Behalve filmmuziek componeerde Morricone klassieke composities en popnummers. The Ecstasy of Gold, uit de The Good, the Bad and the Ugly, wordt door de band Metallica al decennia gebruikt als openingsnummer bij hun concerten.
Ennio Morricone was sinds 1956 getrouwd met Maria Travia. Het echtpaar had vier kinderen. De componist zal in besloten kring worden begraven.
In 2017 dirigeerde hij op het San Marcoplein in Venetië de muziek uit The Good, the Bad and the Ugly:
Filmkenner Joyce Roodnat, cultuurjournalist bij NRC Handelsblad, is geschrokken van het overlijden van Morricone. Volgens haar is zijn muziek zo sterk omdat die filmbeelden een grote meerwaarde geeft. "Dat gaat verder dan het ondersteunen van de beelden", zei ze in het NOS Radio 1 Journaal. "De muziek en de beelden versmelten, ze worden één."
Als voorbeeld noemt Roodnat een iconische scene uit de westernklassieker Once Upon a Time in the West. "Op de schouders van een jongetje staat een man, die wordt opgehangen als het jongetje omvalt. Het jongetje wordt moe en als hij inderdaad valt, klinkt er muziek met klokken. Bam. Je onthoudt niet alleen het moment, maar ook de klap van dat klokkenspel."
Ook de concerten van Morricone maakten veel indruk op Roodnat. "Dat kleine mannetje stond dan dat enorme orkest te dirigeren. Hij werd die muziek. Dat vergeet je niet snel."