Het Bureau Krediet Registratie (BKR) heeft 830.000 euro boete gekregen van de Autoriteit Persoonsgegevens (AP). Volgens de privacywaakhond belemmerde het bureau mensen bij het opvragen van hun dossier. Niet eerder legde de AP zo'n hoge boete op.
Het BKR is het niet eens met de boete. De organisatie zegt dat het zich naar eigen weten altijd aan de wet hield. "De wet stelt duidelijk dat inzage verschaffen binnen een maand verplicht is. En daar heeft het BKR altijd aan voldaan", aldus de instantie.
Het BKR registreert schulden zoals leningen en betalingsachterstanden. Een negatieve notering bij het bureau kan een grote belemmering zijn bij bijvoorbeeld het aanvragen van een hypotheek of lening.
Wie snel zijn dossier digitaal wilde inzien, moest tot ruim een jaar geleden 5 tot 12 euro betalen, afhankelijk van de hoeveelheid details die ze wilden weten.
Mensen die dat niet wilden, moesten tot 28 dagen wachten. In de regel was dat korter, gemiddeld 22 dagen. Wie wel betaalde had een wachttijd van een paar minuten tot maximaal een paar dagen.
Bovendien mocht gratis inzage hooguit één keer per jaar, terwijl dat onbeperkt kon voor betalende gebruikers. Dat mag niet volgens de privacywetgeving, is het oordeel van de Autoriteit Persoonsgegevens.
"Je moet altijd snel en makkelijk te weten kunnen komen wat een organisatie aan data over jou heeft", zegt Aleid Wolfsen, voorzitter van de Autoriteit Persoonsgegevens. "Het gaat om jouw eigen gegevens."
In dit geval is dat volgens hem bovendien extra belangrijk. "Wat BKR over jou registreert, kan grote gevolgen hebben. Als de informatie niet klopt, kun je bijvoorbeeld geen lening of hypotheek afsluiten, of betaal je een hogere rente", zegt Wolfsen. "Dit raakt echt miljoenen mensen."
Als de informatie in het BKR niet klopt, moet die instantie de informatie bovendien corrigeren, stelt Wolfsen. Dat doet het BKR nu niet: mensen moeten daarvoor contact opnemen met de instantie die de schuld of betalingsachterstand heeft geregistreerd, vindt het BKR.
"Dat is een beetje makkelijk. Als je informatie in het BKR niet klopt, dan moet het BKR dat aanpassen", zegt Wolfsen. Of het BKR op dat punt ook de wet overtreedt, heeft de autoriteit nog niet formeel onderzocht. "Maar als het bij het inzien van je gegevens al misgaat, kun je bij de rest misschien ook vraagtekens zetten."
Het BKR laat weten het 'opmerkelijk' te vinden dat Wolfsen daar iets over zegt. "De AP heeft dit helemaal niet onderzocht. Als informatie bij Stichting BKR niet klopt, dan moet dit uiteraard worden aangepast. Dit is in ieders belang", aldus een woordvoerder.
De hoogte van de boete kan volgens Wolfsen verklaard uit de gevolgen van de overtreding voor miljoenen mensen, maar ook door de draagkracht van het BKR.
In april vorig jaar veranderde het BKR de werkwijze en werd inzage in alle gevallen gratis. Dat gebeurde nadat de Autoriteit Persoonsgegevens het bureau op de vingers tikte; toen was dat besluit nog niet openbaar. Het BKR ging in beroep, maar verloor die procedure. Wel loopt er nog een bodemprocedure over de boete.
Dat je je eigen dossier niet gratis kon inzien, was onder meer lastig voor mensen met een betalingsachterstand, legde schuldhulpverlener Anne Ferkinghoff eerder uit aan de NOS. "Om mensen te helpen, moeten we weten hoeveel schulden ze hebben", zei ze toen. "Maar die 5 tot 12 euro hebben ze dan vaak simpelweg niet meer." De gratis inzagemogelijkheid leidde tot veel vertraging bij de hulpverlening.
De boete voor het BKR is de hoogste die de AP ooit heeft opgelegd. De vorige recordboete was in mei, voor een bedrijf dat medewerkers met een vingerafdruk liet inchecken op het werk. Dat bedrijf moet 725.000 euro betalen.