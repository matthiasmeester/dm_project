Bij de parlementsverkiezingen in Kroatië heeft de centrumrechtse HDZ een verrassend ruime overwinning geboekt op de sociaaldemocratische SDP. De verwachting was juist dat de twee partijen gelijk op zouden gaan.
Uit de exitpolls blijkt dat de huidige regeringspartij HDZ 68 zetels heeft veroverd van de in totaal 151. Daarmee zou de partij 8 zetels tekort komen voor een absolute meerderheid. Binnen de partij wordt gesproken van een van de grootste overwinningen in de geschiedenis van de HDZ.
De SDP staat vooralsnog op 43 zetels, wat door Kroatische media wordt gezien als een catastrofale uitslag voor de sociaaldemocraten. Lijsttrekker Davor Bernardic zei kort na het bekend worden van de exitpolls dat hij bereid is op te stappen.
Met 15 zetels eindigde de rechts-populistische en eurosceptische Domovinksi Pokret (Vaderlandse Beweging) als derde. Die partij wordt geleid door volkszanger en oud-HDZ-politicus Miroslav Skoro. De conservatieve partij Most (Brug) volgt met acht zetels en de nieuwe linkse beweging Mozemo! (We kunnen het!) krijgt zes zetels.
Politiek analisten verwachten dat HDZ niet al te veel moeite zal hebben met het vinden van een coalitiepartner. Partijleider en premier Andrej Plenkovic zegt dat de nieuwe regering hard aan het werk moet.
"Kroatië krijgt te maken met zware uitdagingen. Om die het hoofd te kunnen bieden, zijn verantwoordelijkheid, kennis en ervaring nodig, precies de dingen die wij bieden aan de Kroatische kiezer."
De nieuwe regering moet het hoofd bieden aan het coronavirus en de zwaar getroffen economie weer op gang brengen. Naar verwachting krimpt de economie dit jaar met 10 procent. Dat komt voornamelijk door de ingestorte toerismesector, die te maken krijgt met omzetdalingen van zo'n 70 procent.
Kroatië kreeg de verspreiding van het virus in maart ogenschijnlijk onder controle door snel een strenge lockdown af te kondigen. Sinds de maatregelen werden versoepeld, nam het aantal besmettingen weer toe. Gemiddeld worden nu dagelijks net iets minder dan 100 nieuwe besmettingen gemeld, op een bevolking van 4 miljoen.