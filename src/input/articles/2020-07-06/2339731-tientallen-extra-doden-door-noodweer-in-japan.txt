Het dodental als gevolg van de overstromingen van de afgelopen dagen in Japan is opgelopen tot 44. Het leger en andere reddingswerkers banen zich een weg door de modder en rommel. Nog zeker tien mensen worden vermist. Ondertussen blijft de regen het gebied teisteren.
Op televisie zijn beelden te zien van straten die in rivieren veranderen. Bruggen zijn weggespoeld en wegen staan onder water. Het aanhoudende noodweer bemoeilijkt de reddingsoperaties. "Door de zware regenval hebben we noodgedwongen een aantal vluchten van helikopters boven het rampgebied moeten afblazen", zei een functionaris uit de regio Kumamoto.
De vele regen veroorzaakte overstromingen en aardverschuivingen:
Onder de doden zijn ook veertien bewoners van een verpleeghuis in Kuma dat naast een van de overgelopen rivieren lag. Het verpleeghuis, dat in totaal ruim 60 bewoners heeft die bijna allemaal bedlegerig zijn of een rolstoel nodig hebben, stroomde vol water.
Een verpleegkundige vertelt in de lokale krant Asahi hoe hij tijdens zijn nachtdienst zag hoe de regen steeds heftiger werd. Toen hij en een collega bewoners wakker maakten voor een evacuatie, hoorde hij een raam breken. Het water kwam al snel tot hun knieÃ«n. De verzorger hoorde roepen om hulp. Hij pakte twee bewoners en hield ze boven water tot hij niet meer kon. "Het spijt me zo. Ik wilde ze echt helpen, maar ik kon het niet. Ik had geen kracht meer."
Meerdere ouderen moesten worden gered:
Meer dan een half miljoen mensen kregen het advies om te vertrekken van Kyushu, het op twee na grootste eiland van Japan. Lang niet iedereen koos voor evacuatie. Er wordt gevreesd dat deze mensen vanwege het coronavirus bang waren om met veel mensen op een opvangplek terecht te komen. 
President Abe roept Japanners op om alert te zijn en de informatie van de lokale autoriteiten op te volgen.