Het legobeeld van Andr√© Hazes op de Dam in Amsterdam is vannacht vernield. Zijn hoofd en hoed lagen vanochtend in stukken naast het beeld en zijn inmiddels verdwenen.
Het beeld was 30 juni op de Dam geplaatst vanwege de 69e verjaardag van de Amsterdamse zanger. Het is een werk van straatkunstenaar Streetart Frankey, die het in opdracht van de lokale ondernemersvereniging maakte als vrolijke noot bij de op het plein geplaatste antiterrorisme-betonblokken.
"Omdat het eigenlijk net legoblokken zijn, leek het me mooi om iets met lego te doen", zei Frankey tegen de Amsterdamse stadszender AT5. "Zo krijgen die lelijke blokken toch een wat meer positieve vibe."
Hoewel de kunstenaar geen toestemming had gevraagd voor het plaatsen van het beeld, viel het bij voorbijgangers in de smaak en werden er veel foto's en selfies bij het standbeeld gemaakt.
De ondernemersvereniging heeft aan AT5 laten weten dat het beeld binnenkort wordt weggehaald.