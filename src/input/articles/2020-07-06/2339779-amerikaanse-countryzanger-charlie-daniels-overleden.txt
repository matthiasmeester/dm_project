Countryzanger Charlie Daniels, van de hit Devil Went Down to Georgia, is op 83-jarige leeftijd in de Amerikaanse staat Tennessee overleden. Een beroerte werd hem fataal, maakte zijn manager bekend.
De zanger, violist en gitarist werd in 2016 opgenomen in de Country Music Hall of Fame. Hij wordt gezien als een pionier, die de rocksound uit het Amerikaanse zuiden wist te introduceren in de countrymuziek.
Met zijn vijfkoppige Charlie Daniels Band toerde hij jarenlang zeer intensief rond. Geregeld gaven ze 250 optredens per jaar.
Met Devil Went Down to Georgia uit 1979 won de band een Grammy Award. Het werd niet alleen in de Verenigde Staten een hit, ook in onder meer Nederland haalde het nummer de hitlijsten.
In Devil Went Down to Georgia noemde Daniels de duivel in eerste instantie een "son of a bitch". Later veranderde hij dat naar "son of a gun".
Iets dergelijks deed hij bij de hit Long Haired Country Boy. Eerst zong hij over "stoned zijn in de ochtend" en "dronken in de middag". Dat veranderde Daniels in "ik sta op in de ochtend, ik ga neer in de middag".
De countryzanger begon zijn carrière als muzikant voor verschillende artiesten. Hij speelde onder anderen met Bob Dylan, Johnny Cash en Elvis Presley. Daniels trad op in het Witte Huis, bij de Super Bowl en meerdere keren voor troepen in het Midden-Oosten.
In 1998 kreeg hij een Pioneer Award van de Academie voor Countrymuziek in de Verenigde Staten.
Daniels kampte al langer met gezondheidsproblemen. In 2010 had hij een lichte beroerte en in 2013 werd bij hem een pacemaker geïmplanteerd.