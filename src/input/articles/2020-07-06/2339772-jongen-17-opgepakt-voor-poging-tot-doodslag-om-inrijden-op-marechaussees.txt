De marechaussee heeft een jongen van 17 aangehouden voor poging tot zware mishandeling en poging tot doodslag, omdat hij gisteren met zijn trekker op een aantal marechaussees zou zijn ingereden. Op Eindhoven Airport stond hij met een aantal boeren met trekkers. Ze waren aan het demonstreren en blokkeerden de weg voor de ingang van het vliegveld.
De jongen van 17 uit Udenhout probeerde meerdere marechaussees aan te rijden, die het verkeer op het luchthaventerrein aan het regelen waren. De medewerkers konden net op tijd wegspringen, maar het holster van een marechaussee werd wel geraakt en is daardoor beschadigd.
Er is ook een 22-jarige man uit Berkel-Enschot gearresteerd, schrijft Omroep Brabant. Hij weigerde een voertuig van de marechaussee ruimte te geven bij het invoegen op de weg, waardoor het moest uitwijken naar de berm.
De boerenacties zijn door het hele land, naar aanleiding van de maatregelen om de stikstofuitstoot in Nederland omlaag te brengen. De boeren zijn boos vanwege het voornemen van minister Schouten van Landbouw om het eiwitgehalte in veevoer te verlagen. Daardoor zal in de mest minder stikstof zitten, is de gedachte.