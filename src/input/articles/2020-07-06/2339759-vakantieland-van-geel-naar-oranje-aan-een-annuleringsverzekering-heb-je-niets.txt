Terwijl een groot deel van de Nederlanders staat te popelen om de zomervakantie in het buitenland door te brengen, voert een aantal populaire vakantielanden weer maatregelen in na nieuwe corona-uitbraken.
In twee streken in Spanje geldt opnieuw een lockdown; daarvoor is het reisadvies vanmiddag aangescherpt. In Portugal geldt voor gebieden bij de steden Lissabon en Porto weer code oranje. Daarbuiten geldt code geel en kunnen mensen dus wel gewoon op vakantie.
In Italië zijn er woonblokken in quarantaine geplaatst; een gevolg van "onverantwoord gedrag", aldus de gouverneur van de regio Veneto. In Luxemburg en Zwitserland is het aantal besmettingen gestegen, waardoor sommige maatregelen weer worden aanscherpt. 
Deze landen vallen onder de zogenoemde gele gebieden; Europese landen waar Nederlanders sinds vorige maand weer naartoe mogen afreizen. Daar gelden ongeveer dezelfde risico's en regels als in Nederland. "Maar", waarschuwde premier Rutte toen hij de versoepelingen bekendmaakte, "als er ergens een grote uitbraak is, kan code geel zomaar weer oranje worden". Zoals nu gebeurt in onder meer Spanje.
Als het reisadvies tijdens het verblijf verandert van geel naar oranje, is het verstandig om zo snel mogelijk naar Nederland terug te keren, adviseert de overheid. Dat is niet altijd eenvoudig, omdat de kans groot is dat een land of regio op slot gaat zodra er een corona-uitbraak is.
"Daar zijn we dan ook niet te zwart-wit in. Het is niet zo dat je de volgende dag al weg moet", zegt Oscar van Elferen van het Verbond van Verzekeraars. "De reisverzekering blijft geldig tot het eerst mogelijke moment dat de vakantieganger naar huis kan terugkeren." Wie ondanks de risico's besluit te blijven, kan geen aanspraak meer maken op de reisverzekering.
De kosten voor de terugreis zijn niet inbegrepen bij de standaard reisverzekering. "Dat is de verantwoordelijkheid van de touroperator. En als je op eigen houtje reist, draai je zelf op voor de kosten van de terugreis", zegt Van Elferen.
De overheid gaat geen mensen meer repatriëren vanwege corona, benadrukte premier Rutte afgelopen maand. Als iemand het risico neemt om naar een regio te gaan met code geel, is dat voor eigen risico.
Voor wie onverwacht langer moet blijven door bijvoorbeeld een nieuwe uitbraak en in quarantaine moet, vergoeden veel verzekeraars de extra onkosten voor eten, verblijf en telefoongebruik tot een bepaald maximum. Dat geldt niet voor mensen die afreizen naar een gebied dat al oranje is.
De overheid geeft door middel van kleurcodes aan hoe veilig een land of gebied is. Ze gaan van groen naar rood:
Die reisadviezen zijn niet bindend. De overheid schrijft dat de keuze om al dan niet te gaan de eigen verantwoordelijkheid van de vakantieganger of reisorganisatie is.
Als voor vertrek het reisadvies van een vakantieland wordt gewijzigd van geel naar oranje, is het af te raden naar die bestemming te reizen, schrijft het Verbond van Verzekeraars. Er geldt dan doorgaans geen dekking voor de risico's. Meestal wordt de reis geannuleerd door de reisorganisatie of luchtvaartmaatschappij en wordt een alternatief aangeboden. Dat alternatief kan in hetzelfde land zijn, maar dan in een andere regio waar minder maatregelen gelden.
Aan een annuleringsverzekering heb je op zo'n moment niet veel, zegt Van Elferen. "Een pandemie is geen reden om een reis te annuleren. Verzekeraars bestempelen een virusuitbraak niet langer als een 'onvoorziene gebeurtenis'. Bij een uitbraak kan je daar dus geen beroep op doen."
"De zorgverzekering betaalt de kosten die je in Nederland ook kwijt zou zijn", zegt Van Elferen. Hij adviseert mensen die naar het buitenland gaan vooraf goed uit te zoeken wat de polisvoorwaarden zijn en bij vragen te bellen met de reisverzekeraar.
"Het is uiteindelijk de keuze van de mensen zelf wat ze doen. Maar ik wil ze op het hart drukken: geel is geen groen." Kijk daarom goed naar de situatie in het land en zoek uit waar je recht op hebt bij je reisverzekering, adviseert Van Elferen. "Zo kom je niet voor verrassingen te staan als er wel wat gebeurt."