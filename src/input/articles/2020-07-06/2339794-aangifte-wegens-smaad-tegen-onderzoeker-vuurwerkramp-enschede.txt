Tegen Paul van Buitenen, de voormalige Europarlementariër die jarenlang onderzoek deed naar de Enschedese vuurwerkramp uit 2000, is aangifte gedaan wegens smaad. Dat zou zijn gebeurd vanwege zijn rapport over de ramp. Van Buitenen moet zich naar eigen zeggen volgende week voor verhoor melden op het politiebureau in Hengelo.
Een politiewoordvoerder wil het nieuws niet bevestigen aan RTV Oost. "We gaan er nooit op in of er aangifte tegen iemand is gedaan. Dat raakt de privacy van personen." Maar Van Buitenen laat weten dat hij vandaag is gebeld door de politie. Het enige dat tegen hem is gezegd, is dat zijn rapport aanleiding was voor de aangifte, zegt Van Buitenen.
De ontploffing op 13 mei 2000 bij SE Fireworks in de Enschedese wijk Roombeek kostte aan 23 mensen het leven. 950 mensen raakten gewond en een groot deel van de wijk werd verwoest. De oorzaak van de brand die aan de ontploffing voorafging, is nooit vastgesteld.
De oud-Europarlementariër deed jarenlang onderzoek naar de achtergronden van de vuurwerkramp. In een rapport van honderden pagina's kwam hij tot de conclusie dat de overheid van het begin af aan zaken in de doofpot heeft gestopt om het eigen falen te verdoezelen, onder meer uit angst voor schadeclaims.
Volgens de klokkenluider ligt de echte oorzaak van de ramp in de slechte regelgeving voor de opslag van vuurwerk, waardoor verkeerde classificaties en veiligheidsvoorschriften werden gehanteerd.
In mei dit jaar - twintig jaar na de ramp - publiceerde Van Buitenen het volledige rapport op internet. Daarin noemde hij alle betrokkenen die volgens hem een kwalijke rol hebben gespeeld bij de ramp met naam en toenaam.
Nu is er dus aangifte gedaan wegens smaad. Van Buitenen zegt bij de politie te hebben gevraagd wie aangifte heeft gedaan en wat de reden is, maar daarop kreeg hij geen antwoord. Hem werd verteld dat hij eerst moet verschijnen voor hij meer over de achtergronden te horen krijgt.
Van Buitenen is vooralsnog niet van plan om naar het verhoor te komen. "Ik wil weten wie er aangifte heeft gedaan en waar het precies over gaat. Ik heb tijd nodig om uit te zoeken wat er aan de hand is en ik wil een advocaat kunnen raadplegen."
Volgens RTV Oost heeft Van Buitenen in aanloop naar de publicatie van het rapport telkens gezegd dat hij hoopte dat er aangifte zou worden gedaan van smaad en laster. Dat nuanceert hij nu. "Ik zit niet te wachten op een aangifte tegen mezelf, maar als alles weggeschoven wordt, dan is dit wel de manier om alsnog de zaak op het podium te krijgen."