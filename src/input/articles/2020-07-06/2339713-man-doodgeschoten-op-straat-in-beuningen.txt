In het centrum van Beuningen in Gelderland is vanochtend een man op straat doodgeschoten.Twee mannen met bivakmutsen zijn op de vlucht geslagen.
Er werd rond 08.30 uur geschoten. Het is nog onduidelijk wat er precies is gebeurd. De politie heeft het gebied ruim afgezet. De recherche en forensische opsporing doen onderzoek.
Getuigen zeggen tegen Omroep Gelderland dat voorafgaand aan het incident een auto werd klemgereden door een busje. Daarna hoorden ze meerdere schoten en zagen ze het slachtoffer op straat liggen. "Het is heel vreemd dat zo iets in een rustig dorp als Beuningen gebeurt", zegt een vrouw. "Je ziet het wel in Amsterdam gebeuren, maar niet zo dicht bij je eigen huis."
De politie heeft een Burgernetmelding verspreid. Daarin wordt gesproken over twee verdachten, die vermoedelijk in een Volkswagen-busje zijn gevlucht.