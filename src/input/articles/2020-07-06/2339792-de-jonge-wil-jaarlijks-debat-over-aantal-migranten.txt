We moeten in Nederland jaarlijks een debat voeren over het aantal migranten dat we willen toelaten. Dat voorstel deed Hugo de Jonge, kandidaat-lijsttrekker van het CDA, tijdens het enige treffen tussen de drie kandidaten. Hij wil zo de migratie beheersbaar houden.
Jaarlijks groeit de Nederlandse bevolking met ruim 100.000 mensen, grotendeels door migratie. De meeste migranten komen hiernaartoe om te werken en zijn afkomstig uit Oost-Europa. "Groei van de bevolking, ook door migratie, is op zich positief", zei De Jonge. "Maar door de huidige hoeveelheden wordt de spankracht van de samenleving overvraagd."
Mensen kunnen er volgens de vicepremier onzeker door worden. Ze hebben het gevoel dat ze de grip verliezen. Daarom pleit hij voor een systeem zoals ze dat ook in Canada kennen. "Jaarlijks een debat over de aantallen. Hoeveel willen we, wat kunnen we aan?"
De Jonge erkende dat er in de Europese Unie vrij verkeer van personen bestaat, maar hij wil in Europees verband afspraak maken om de migratiestromen onder controle te houden. Dat is volgens hem ook in het belang van de Oost-Europese landen, waar nu een groot deel van de goed opgeleide bevolking de biezen pakt om naar het Westen te gaan.
De CDA-leden mogen vanaf vandaag stemmen over wie de nieuwe lijsttrekker moet worden. Naast Hugo de Jonge zijn staatssecretaris Mona Keijzer en Kamerlid Pieter Omtzigt kandidaat. Donderdag gaan de stembussen dicht. Als geen van de kandidaten de absolute meerderheid haalt, volgt er een tweede ronde.
De kandidaten gingen niet rechtstreeks met elkaar in discussie, maar spraken over de zorg, de economie en de rechtstaat. Ook werden ze ge√Ønterviewd over hun persoonlijke drijfveren en speerpunten. Ze bleven vriendelijk en waren het over veel dingen eens.
Mona Keijzer maakt zich zorgen over toekomst van de jongeren, zei ze. Die dreigen het slechter te krijgen dan hun ouders. "Ze vinden moeilijker een stageplek of een baan en moeten jaren wachten op een woning. De platformeconomie, waarin veel jongeren een klein baantje hebben als bijvoorbeeld maaltijdbezorger, is haar een doorn in het oog. "De flexibilisering is volslagen doorgeslagen."
Kamerlid Pieter Omtzigt kwam terug op de affaire rond de kinderopvangtoeslag die hij zelf, samen met de SP, boven tafel kreeg. De Belastingdienst beschuldigde honderden ouders ten onrechte van fraude. De meeste ouders hebben een migratieachtergrond. "Het is eigenlijk het grootste discriminatieschandaal dat Nederland tot nu toe gekend heeft", zei Omtzigt.
Hij wees erop dat zijn eigen vrouw met een migratieachtergrond naar Nederland is gekomen en dat hij regelmatig de oosters-orthodoxe kerk bezoekt. "Wij zijn als CDA een diversiteitspartij en dat zouden we wel wat vaker kunnen laten merken."