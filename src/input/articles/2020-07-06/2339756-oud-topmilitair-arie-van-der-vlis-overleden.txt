Voormalig Commandant der Strijdkrachten Arie van der Vlis is zaterdag op 79-jarige leeftijd overleden in zijn woonplaats Rijnsburg. Dat heeft het ministerie van Defensie bekendgemaakt.
Van der Vlis was van mei 1992 tot augustus 1994 de hoogste militair in Nederland. In die functie kreeg hij te maken met het regeringsbesluit om Nederlandse militairen naar het toenmalige Joegoslavië te sturen.
Hij vond echter dat de militairen te licht bewapend en niet goed voorbereid waren om de moslimenclave Srebrenica te beschermen, meldt Defensie in een persbericht. De missie kon in de zomer van 1995 de val van de enclave niet voorkomen, met naar schatting ruim 8000 doden tot gevolg.
De oud-generaal legde in 1994 zijn functie neer, omdat hij zich volgens Defensie niet kon vinden in het regeerakkoord van het kabinet-Kok I. Defensie moest toen bijna 1 miljard gulden bezuinigen.
Van der Vlis begon zijn militaire carrière als cadet op de Koninklijke Militaire Academie in Breda. Bij zijn afscheid werd hij benoemd tot adjudant in buitengewone dienst van koningin Beatrix.
Na zijn vertrek bleef hij actief in de militaire wereld. Zo leidde hij de raad van toezicht van het Legermuseum in Delft en was hij voorzitter van het Nationaal Comité Herdenking Capitulatie 1945 Wageningen.