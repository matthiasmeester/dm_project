Het aantal doden in verband met het coronavirus is gestegen met 26. In totaal zijn er in Nederland nu 5856 mensen overleden van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn tien nieuwe ziekenhuisopnames gemeld. Dat is minder dan vorige week, toen er gemiddeld per dag 17 nieuwe ziekenhuisopnames werden gemeld.
In totaal zijn er nu 11690 mensen in Nederland die vanwege het coronavirus zijn opgenomen of opgenomen geweest. Van hen liggen er minder dan 900 nog in het ziekenhuis.
Het instituut wijst er daarbij op dat de dagelijks gemelde cijfers kunnen achterlopen: sterfgevallen en ziekenhuisopnames worden vaak pas na een aantal dagen doorgegeven door de GGD's. In het weekend is dat effect bij de stergevallen nog wat groter: veel mensen die in het weekend overlijden worden pas na het weekend gemeld. Daardoor is het aantal doden dat op dinsdag wordt bekendgemaakt doorgaans groter dan op zondag en maandag.
Vanaf juni is het de bedoeling dat er 30.000 mensen per dag getest worden. Op dit moment wordt dat aantal nog lang niet bereikt. Het aantal geteste personen nam vorige week zelfs af. Vorig week werden er gemiddeld per dag ruim 3500 mensen getest. Dat aantal kan niet iets oplopen, doordat een klein deel van de testen later worden gemeld.
Het aantal covid-patiënten op de intensive care is tot 10.00 uur vanmorgen verder gedaald, met 35. Dat betekent dat er nu 188 mensen op de intensive care liggen van wie bekend is dat ze het coronavirus hebben.
"De daling zet, zoals verwacht, verder door", constateert voorzitter Kuipers van het Landelijk Netwerk Acute Zorg. Dat is gunstig voor het hervatten van de overige zorg."
Er liggen nu 499 mensen op de IC''s met andere kwalen dan covid-19. Dat zijn er zes meer dan gisteren.
Daarnaast zijn er nog 698 coronapatiënten op gewone verpleegafdelingen in de ziekenhuizen, oftewel 58 minder dan gisteren. Gisteren was er voor de derde keer sinds de piek van begin april een kleine toename te zien buiten de IC's.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.
Het RIVM telt overigens alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Op het hoogtepunt van de crisis, begin april, bleek dat de 'oversterfte' waarschijnlijk twee keer hoger was dan het officiële dodental van het RIVM. In de weken daarna is dat verschil steeds kleiner geworden.