De lonen voor medewerkers in het hbo worden op 1 juli structureel met 2,75 procent verhoogd. Daarnaast krijgen alle medewerkers in juni een eenmalige uitkering van 880 euro bruto.
De Vereniging Hogescholen en de vakorganisaties hebben dat afgesproken in een principeakkoord voor de cao van het hoger beroepsonderwijs.
"Het is een manier om onze waardering tot uitdrukking te laten komen voor al die docenten en medewerkers in het hbo die al maandenlang alles op alles zetten om het onderwijs aan onze ruim 450.000 studenten door te laten gaan", zegt voorzitter van de Vereniging Hogescholen Maurice Limmen.