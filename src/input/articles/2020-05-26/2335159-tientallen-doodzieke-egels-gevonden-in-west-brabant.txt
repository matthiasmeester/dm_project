In het grensgebied van West-Brabant en België zijn de afgelopen weken enkele tientallen verzwakte egels aangetroffen. Ze hebben ontstoken wonden op hun kop en poten. Mogelijk is dat het gevolg van een infectie.
De dieren zijn onder meer opgevangen in de Vogelopvang in Zundert. "Het zijn opeens opvallend veel egels die hier de laatste tijd binnenkomen", zegt eigenaar Charles Brosens tegen Omroep Brabant. "We zien ook ontstekingen in de keel, die we nog nooit gezien hebben".
Eerst werd gedacht dat het kwam door robotgrasmaaiers, maar volgens Brosens zien die wonden er anders uit. "Wij denken aan een ziekte en laten de dieren nu onderzoeken in een laboratorium". Brosens verwacht dat 80 procent van de zieke egels het niet overleeft.
Latoya Siemons van het Vogelrevalisatiecentrum Zundert laat een zieke egel zien:
Egelbescherming Nederland is inmiddels ook op de hoogte. "We hebben deze vorm van ziekte nog niet eerder gezien", zegt Jenny Kleve. "Wat ons opvalt is dat het alleen in West-Brabant en in België, ten noorden van Antwerpen voorkomt".
De Egelbescherming denk niet dat de egels ziek zijn geworden door het gif dat gespoten wordt tegen de eikenprocessierups. Voorlopig denkt ook de Egelbescherming aan een bacteriële infectie.
Boswachter Erik de Jonge kent het gebied in West-Brabant goed. Ook hij is al een paar keer gebeld vanwege een zieke egel. De Jonge sluit niet uit dat het gif tegen de eikenprocessierups er iets mee te maken heeft. "Als de rupsen bespoten worden vallen ze uit de boom en worden ze gegeten door de egeltjes".
Hij verwijst naar recente berichten over sterfte onder koolmezen. "Mezen en egels zitten in dezelfde voedselgroep en lusten ook graag een rupsje. Mogelijk dat gif hier toch een rol speelt".
Zowel in Nederland als in België wordt onderzoek gedaan naar herkomst van de ziekte. In Nederland gebeurt dat in het Dutch Wildlife Health Centre van de Universiteit van Utrecht. Daar hebben ze enkele dieren onderzocht, maar patholoog Marja Kik durft nog geen duidelijke oorzaak te noemen.
"Egels zijn enorm smerige beesten. Ze zitten vaak vol met teken, mijten, vlooien en zelfs schurft. Waarschijnlijk heeft het te maken met een bacterie, maar welke precies en waar die vandaan komt, is nu nog niet te zeggen". Volgens Kik is ook niet te verklaren waarom juist uit West-Brabant zoveel meldingen van zieke egels komen.
De overgebleven zieke egels in Zundert gaan woensdag naar een gespecialiseerde opvang in Papendrecht. "Het is hier nu zo druk met jonge vogels, terwijl die gespecialiseerde egelopvang het helemaal niet druk heeft. Zeg maar een soort patiëntenspreiding", lacht eigenaar Brosens van de Vogelopvang Zundert.