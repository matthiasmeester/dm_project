De top van de Belastingdienst heeft drie hoofdrolspelers in de kinderopvangtoeslagenaffaire beloofd dat ze niet gestraft zouden worden als ze mee zouden werken aan een onderzoek naar het schandaal. De drie stelden dat als voorwaarde voor hun medewerking, melden RTL Nieuws en Trouw na onderzoek.
De Belastingdienst erkent tegenover RTL en Trouw dat de drie ambtenaren van het gewraakte Combiteam Aanpak Facilitators (CAF) een vrijgeleide kregen in ruil voor hun medewerking aan het onderzoek.
Alles wat zij tegenover de onafhankelijke Auditdienst Rijk (ADR) zouden vertellen over hun rol in de toeslagenaffaire zou buiten hun personeelsdossier blijven, en ook de gespreksverslagen zouden alleen binnen het ADR-onderzoek gebruikt mogen worden.
De toenmalige hoogste baas van de Belastingdienst, Jaap Uijlenbroek, verzekerde de drie persoonlijk dat maatregelen tegen individuele ambtenaren niet aan de orde waren. Maar Uijlenbroek, die begin dit jaar werd ontslagen, werd teruggefloten door het ministerie van FinanciÃ«n, blijkt uit een brief die aan de Tweede Kamer werd gestuurd, dat juist stelde dat "ambtsmisdrijven niet bij voorbaat uitgesloten kunnen worden".
In de toeslagenaffaire werden duizenden ouders gedupeerd doordat toeslagen onterecht werden stopgezet en teruggevorderd, na een ontspoorde fraudejacht. Toenmalig staatssecretaris Snel trad af vanwege de affaire. Zijn opvolger Van Huffelen deed namens het ministerie vorige week aangifte tegen de Belastingdienst. "Het is belangrijk dat het OM hiernaar kijkt." Ze noemde het "zeer heftig en bijzonder" om aangifte te doen tegen haar eigen dienst.