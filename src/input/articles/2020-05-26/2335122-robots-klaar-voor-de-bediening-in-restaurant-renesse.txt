Anderhalve meter afstand houden hoeven ze niet en daarmee zijn twee aangeschafte robots d√© uitkomst voor de eigenaar van een Chinees-Indisch restaurant in Renesse. Hij zag de robots aan het werk in China en wilde ze ook in zijn eigen zaak inzetten.
"Ik heb ze niet speciaal voor de coronacrisis gekocht, ver daarvoor had ik ze al besteld als speeltje en om ons af en toe werk uit handen te nemen. Begin dit jaar zijn ze geleverd en nu komen ze ineens wel heel erg goed van pas", zegt eigenaar Shaosong Hu tegen Omroep Zeeland.
Toch zullen de twee robots volgende week niet meteen aan de slag gaan, want eigenaar Hu houdt zijn restaurant voorlopig nog dicht. "Als er maximaal dertig mensen inclusief personeel naar binnen mag, dan kunnen we open voor vijftien mensen en dat is niet rendabel. Zodra er meer mensen mogen komen, worden de robots ingezet in de bediening."
Het geeft de medewerkers van het restaurant de tijd om extra te oefenen. De twee robots hebben twee dienbladen waar het personeel de bestelling op kan zetten.
"We kunnen een looproute instellen op de robots en ze dan vertellen naar welke tafel ze ermee moeten lopen. De mensen moeten het er dan wel zelf afhalen en eventueel lege borden en glazen terugzetten. Als er iets mis zou gaan, dan kunnen we ze ook nog altijd met de hand besturen", zegt dochter Leah Hu.
De robots rijden nu op kruipsnelheid door het restaurant, maar dat is ook instelbaar. "Als je zo'n robot instelt dat hij heel hard gaat, zullen natuurlijk de gerechten die erop staan en de borden en de glazen het niet fijn vinden. Die zullen er gegarandeerd afvliegen", lacht Leah.
De twee nieuwe medewerkers hebben nog geen naam gekregen, daar wordt nog over nagedacht.