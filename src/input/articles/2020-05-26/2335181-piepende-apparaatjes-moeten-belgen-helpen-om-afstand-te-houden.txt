Lopen we over een paar maanden allemaal met een piepend apparaatje door fabrieken en kantoren? Drie Belgische bedrijven ontwikkelden de afgelopen maanden zulke devices, die moeten helpen om afstand te houden. Komen twee dragers te dicht bij elkaar in de buurt, dan beginnen de apparaatjes te piepen totdat ze weer ver genoeg uit elkaar zijn.
Hoe dat gaat (en klinkt), zie je in de video:
"Zodra de coronacrisis uitbrak, dachten wij: we willen onze fabriek niet stilleggen", zegt Gert Thienpont van machinefabriek LVD in het West-Vlaamse Wevelgem. "Toen zijn we op zoek gegaan naar maatregelen om de social distancing te bewaken."
Een van die maatregelen is het piepende apparaat, dat meerdere werknemers nu dragen. LVD kreeg al vroeg in de coronacrisis met het virus te maken: de eerste Belg bij wie een besmetting werd vastgesteld was een werknemer van het bedrijf. Die werkte op een vestiging in China, niet ver van Wuhan.
Maar eigenlijk zijn de eigen werknemers niet eens de belangrijkste doelgroep voor het apparaat, volgens Thienpont. "Als we weer klanten ontvangen, willen we ze gaan gebruiken. Zo'n apparaat is in ieder geval klantvriendelijker dan mensen de hele tijd moeten zeggen 'afstand houden alstublieft'. En dat in twintig talen. Dan verkoop je heel moeilijk je spullen."
"We willen ze verkopen aan dit soort bedrijven, maar ook aan scholen, musea, misschien in de horeca", zegt Paul Janssens van Prodongle, één van de bedrijven die de kastjes ontwikkelden. De vraag was de afgelopen weken groot, er werden er al tienduizenden besteld.
"Ik denk dat iedereen wel overtuigd is van de noodzaak om anderhalve meter afstand te houden. De meeste mensen zijn ook van goede wil, maar in het enthousiasme, in de situatie, vergeet je gewoon wat anderhalve meter is. En dan kan zo'n toestel helpen."
Al is dat voor werknemers niet altijd een plezier. "In het begin is het raar en denk je dat het apparaat er vooral is om je te controleren", vertelt LVD-werknemer Kris Rogier. Lopend door de fabriekshal begint zijn apparaat al een paar keer te trillen en te piepen. "In het voorbijgaan is dat af en toe wel lastig. Hier is het smal en heb je niet zo veel plaats om er even langs te kunnen lopen."
Anderhalve meter is meer dan je denkt, daar kom je al snel achter met zo'n apparaatje om je nek. "De meeste mensen schrikken van hoe ver ze moeten staan," zegt Paul Janssens. "Een goede standaard is om beide je arm uit te strekken. Als je elkaars hand net niet aanraakt, sta je op ongeveer anderhalve meter." Maar de meeste mensen staan van nature veel dichter bij elkaar, zelfs als ze denken dat ze de afstand wel respecteren.
Alle werknemers en bezoekers van zo'n apparaatje voorzien zal voor bedrijven niet goedkoop zijn: ze kosten 60 euro per stuk. Toch hoopt Rogier dat dat voor zijn bedrijf geen langetermijninvestering is. "Het sociaal contact is wel echt minder. Het is leuker om eens bij iemand te staan om een praatje te doen. Ik hoop dat het snel voorbij is."