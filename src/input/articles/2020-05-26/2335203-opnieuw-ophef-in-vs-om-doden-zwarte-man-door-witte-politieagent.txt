In de Amerikaanse stad Minneapolis is een zwarte man om het leven gekomen die minutenlang op de grond werd gehouden door een witte politieagent. Op videobeelden is te zien dat de agent met zijn knie in de nek van de man duwt. Het slachtoffer roept meerdere malen dat hij geen lucht krijgt.
Omstanders roepen de agent op om van de man af te gaan. Er wordt geroepen om hem te laten ademen. Iemand anders schreeuwt dat zijn pols gecontroleerd moet worden.
Beelden van het incident zijn schokkend; op de plek waar het gebeurde wordt inmiddels geprotesteerd:
Na enkele minuten reageert het slachtoffer niet meer, maar de agent blijft op zijn nek zitten. De zwarte man wordt later per ambulance weggevoerd. Hij werd verdacht van vervalsing. Hij zou op frauduleuze wijze iets hebben nagemaakt. De politie zei dat hij zich verzette tegen zijn arrestatie. Volgens een burgerrechtenadvocaat gebruikte hij geen geweld.
De politie geeft toe dat de man die op de beelden te zien is, "stierf door een medisch incident na een politieactie". Vier agenten zijn ontslagen. De burgemeester noemde dat "het juiste besluit".
Het slachtoffer heette George Floyd. Zijn dood doet denken aan de dood van Eric Garner. De 43-jarige Garner kwam in 2014 om het leven door een wurggreep van een politieman. Ook hij riep daarbij "I can't breathe", ik krijg geen lucht. De witte agent werd niet veroordeeld voor Garners dood, die een van de redenen was voor het het ontstaan van de 'Black Lives Matter'-beweging.
De burgemeester van Minneapolis reageerde via Facebook op het voorval. "Zwart zijn in Amerika zou geen doodvonnis mogen zijn. We hebben gezien hoe een witte agent vijf minuten lang zijn knie in de nek van een zwarte man duwt. Vijf minuten", herhaalt hij. "Als iemand om hulp roept, moet je helpen. Deze agent heeft in menselijk opzicht volkomen gefaald."
In Minneapolis is knielen op de nek van een verdachte voor agenten toegestaan. In het handboek van de politie wordt het beschouwd als een 'niet-dodelijke optie'.
Er zijn meteen een paar honderd mensen de straat op gegaan in Minneapolis om te demonstreren tegen het politiegeweld. Op de plek waar Floyd werd gedood zongen ze leuzen en hielden ze borden omhoog met teksten als 'I can't breathe'.
Daarna verplaatsten de actievoerders zich naar een politiebureau, waar sommige deelnemers vernielingen aanrichtten. De politie zette traangas in om de demonstranten op afstand te houden.