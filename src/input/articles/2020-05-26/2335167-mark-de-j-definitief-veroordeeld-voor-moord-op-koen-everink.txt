De Hoge Raad handhaaft de veroordeling van Mark de J. voor de moord op Koen Everink. De ex-tenniscoach kreeg vorig jaar maart in hoger beroep een celstraf van twintig jaar opgelegd, maar ging daartegen in cassatie.
Everink (42) werd op 4 maart 2016 dood gevonden in zijn villa in Bilthoven. Hij was met vele messteken om het leven gebracht. Het 6-jarige dochtertje van Everink vond haar vader 's ochtends in een plas bloed. Ook een kostbaar horloge van het slachtoffer verdween destijds. Het werd later bij familie van De J. gevonden.
De gokverslaafde tenniscoach had een schuld van 80.000 euro bij zakenman Everink. De J. heeft altijd stellig ontkend. Zijn advocaat noemde het onderzoek onvolledig, maar na de rechtbank en het gerechtshof gaat ook de Hoge Raad daar niet in mee.
De Hoge Raad acht bewezen dat De J. Everink met voorbedachten rade om het leven heeft gebracht en het horloge heeft gestolen. Hij moet 46.000 euro betalen aan de nabestaanden, meldt Rijnmond. Met de uitspraak van de Hoge Raad is de straf definitief geworden.