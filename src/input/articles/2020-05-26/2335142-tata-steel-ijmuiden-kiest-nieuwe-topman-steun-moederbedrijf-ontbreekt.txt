De nieuwe directievoorzitter van Tata Steel Nederland is Hans van den Berg. Dat zegt Van den Berg tegen de NOS. Hij volgt de vorige week onverwacht vertrokken Theo Henrar per 1 juni op. Van den Berg zat al in de directie als vice-voorzitter en komt dus van binnen de organisatie van Tata Steel IJmuiden.
Tata Steel Europe laat in een reactie weten dat ze Van den Berg niet erkennen als nieuwe topman. "Hoogstens als zaakwaarnemer", zegt een woordvoerder tegen de NOS.
De Centrale Ondernemingsraad (COR) zegt dat het doorschuiven van Van den Berg naar directievoorzitter een besluit van de Nederlandse directie is. "Het moederbedrijf in India wil ook nog steeds een bestuurslid benoemen. Die zal er weer naast komen", zegt voorzitter Frits van Wieringen. Op dat moment voorziet hij een discussie over wie de hoogste baas wordt.
Het is sinds het vertrek van Henrar onrustig bij Tata Steel IJmuiden. De officiÃ«le lezing is dat dat vertrek in goed overleg tot stand is gekomen. Maar vakbond FNV en de COR spreken van een ontslag. Vanochtend blokkeerden zo'n 150 mensen de toegangspoorten van het bedrijf in IJmuiden.
Bij Tata Steel IJmuiden werken ruim 9000 mensen, in Europa circa 21.000. Aanvankelijk was het plan om 3000 banen in de Nederlandse tak te schrappen, maar onlangs verlaagde de moederconcern dat naar 1250 banen.
Van den Berg werkt sinds midden jaren 90 voor Tata Steel IJmuiden en voorganger Corus.