Een lid van het Britse kabinet stapt om omdat hij zijn kiezers naar eigen zeggen niet kan uitleggen waarom premier Johnson topadviseur Dominic Cummings laat aanblijven.
"Ik kan hun in alle eerlijkheid niet uitleggen dat zij ernaast zaten en dat een topadviseur van de regering gelijk had", zegt de staatssecretaris voor Schotland Douglas Ross op Twitter.
"Dit laat zien dat de storm niet is gaan liggen", zegt correspondent Tim de Wit. "En dat er intern binnen de Conservatieve Partij nog veel onenigheid is. En dus vragen velen zich af of er meer leden van de regering volgen."
Cummings kwam onder vuur te liggen, omdat hij ondanks de lockdown en ondanks de besmetting van zijn vrouw in maart en april toch van Londen naar het noordoosten van Engeland reisde.
Volgens de Britse lockdownregels moeten mensen zo veel mogelijk thuisblijven en mogen ze alleen hun huis verlaten om bijvoorbeeld boodschappen te doen en lichaamsbeweging te krijgen. Geadviseerd wordt om geen familieleden op te zoeken. Ook moeten mensen met symptomen in isolatie gaan.
Cummings verdedigde zich gisteren door te zeggen dat hij zijn 4-jarige zoontje bij zijn ouders wilde onderbrengen. Daar werd hij zelf ook ziek, waarna het verblijf een paar dagen werd verlengd. Bij de tweede reis, in april, zou hij zijn ogen hebben willen testen, omdat zijn zicht mogelijk door de corona was aangetast. Cummings zegt dat hij niets verkeerd heeft gedaan en dat zijn acties in de geest van de coronaregels waren. 
Ross schrijft op Twitter dat hij onder gelijke omstandigheden de richtlijnen van de regering had gevolgd. 
"Ik ken kiezers die geen kans kregen afscheid van hun dierbaren te nemen, families die niet samen konden rouwen, mensen die niet op bezoek gingen bij zieke familieleden omdat ze de richtlijnen van de regering volgden", schrijft Ross. Omdat hij het aanblijven van Cummings niet wil verdedigen, neemt hij per direct ontslag.