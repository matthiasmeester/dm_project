Een weduwnaar in de VS eist dat een aantal berichten van Donald Trump wordt verwijderd van Twitter. In de tweets suggereert de president dat de echtgenote van de man in 2001 mogelijk is gedood door een tv-presentator, waar Trump al jaren ruzie mee heeft.
Deze beschuldiging is een hardnekkige en ongefundeerde complottheorie, schrijft echtgenoot Timothy Klausutis in een brief aan de ceo van Twitter. Daarmee heeft de president de regels van het socialmediaplatform overtreden, stelt Klausutis. "Een normale gebruiker als ik zou nu verwijderd zijn van het platform."
De baas van Twitter, Jack Dorsey, heeft niet openlijk gereageerd op de brief. Die is op 21 mei verstuurd en vandaag gepubliceerd in Amerikaanse media. Wel biedt het platform de nabestaanden excuses aan "voor deze kwetsende beweringen, en de aandacht die ze trekken."
De korte verklaring wijst er niet op dat de tweets van de president worden gewist. Het platform worstelt al jaren met de vraag wat het aanmoet met regeringsleiders die een loopje nemen met de waarheid. Vorig jaar oktober zei Twitter dat wereldleiders niet boven de regels staan.
Trump reageerde niet direct op de brief, maar twittert wel weer over de zaak uit 2001. Daarin benadrukt hij dat hij niet de eerste was die opriep tot een coldcaseonderzoek naar de dood van Lori Kaye Klausutis.
Vervolgens heropent hij de aanval op MSNBC-presentator Joe Scarborough:
Klausutis werkte voor Scarborough toen die nog namens de Republikeinen Congreslid was voor de staat Florida. De 28-jarige vrouw werd 19 jaar geleden dood gevonden op haar kantoor. "Ze had een niet-gediagnosticeerde hartaandoening en viel met haar hoofd op het bureau", schrijft haar echtgenoot.
Dit was ook de conclusie van het officiële onderzoek en de autopsie in deze zaak. Toen Klausutis om het leven kwam in Florida, was Scarborough in de hoofdstad Washington. Maar doordat de lijkschouwer later werd ontslagen, gingen op internet allerlei theorieën rond over wat er 'werkelijk' was gebeurd.
"Trump herhaalt dit soort theorieën die rondgaan op sites die door zijn achterban veel worden bezocht", zegt correspondent Marieke de Vries. "Het vernuftige is dat daar continu kritische vragen worden opgeroepen, die nooit worden beantwoord of zelfs beantwoord kunnen worden. Zo was er bijvoorbeeld ook de ongefundeerde complottheorie dat Hillary Clinton een medewerker zou hebben vermoord."
Het aanzwengelen van de samenzweringstheorieën over de dood van Klausutis lijkt bedoeld als bliksemafleider, legt De Vries uit. "Daarmee zorgt Trump ervoor dat iedereen hierover praat en schrijft. En niet over de dingen die misgaan in het land."
Het leidt bijvoorbeeld de aandacht af van de kritiek op Trumps coronabeleid. Of van het hooggerechtshof dat onderzoekt of de president inzage moet geven in zijn belastingaangiften van de afgelopen jaren.
"De president heeft iets afgepakt wat niet van hem is", schrijft Klausutis. "Namelijk de herinnering aan mijn dode vrouw en die heeft hij op perverse wijze gebruikt voor wat hij denkt dat politiek gewin is. Mijn vrouw verdient beter."