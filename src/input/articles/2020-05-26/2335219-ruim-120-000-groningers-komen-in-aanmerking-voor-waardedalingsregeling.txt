Ruim 120.000 Groningers komen in aanmerking voor een vergoeding voor de waardedaling van hun huis. Het nieuwe Instituut Mijnbouwschade Groningen (IMG) heeft daarvoor nu de rekenmethode vastgesteld.
De waardedalingsregeling wordt vanaf 1 september stapsgewijs ingevoerd omdat de aantallen zo groot zijn. Huiseigenaren in Loppersum en Appingedam zijn als eerste aan de beurt omdat dat de gemeenten zijn met de meeste gemelde schades. Na twee maanden volgen ook andere gemeenten.
De compensatieregeling vervangt de huidige regeling, waarbij huiseigenaren alleen een vergoeding kunnen claimen bij de NAM op het moment dat ze hun huis verkopen. In de nieuwe regeling komen alle huiseigenaren in aanmerking voor compensatie.
De waardedaling wordt bepaald per postcodegebied. De percentages lopen uiteen van maximaal 18,4 procent in Loppersum tot minimaal 2,7 procent waardeverschil op sommige plekken in Oldambt of de voormalige gemeentes Zuidhorn en De Marne.
Deze percentages zijn het verschil tussen de huidige waarde van een woning en de waarde die de woning had moeten hebben. Veel huizen sinds de beving bij Huizinge in augustus 2012 meer waard geworden, maar minder dan huizen op vergelijkbare plekken in Nederland.
Het IMG noemt de uitvoering van de regeling een monsterklus. Het is de bedoeling dat het proces om tot een compensatie te komen zo veel mogelijk wordt geautomatiseerd.
Uit een eerste analyse van het IMG blijkt dat ruim 90.000 huizen te maken hebben met verminderde waardeontwikkeling. Sinds de aardbeving bij Huizinge zijn zo'n 120.000 mensen eigenaar geweest van die huizen. 90 procent van de huidige woningeigenaren bezat het huis ook al in augustus 2012.
Voor mensen die hun huis in de tussentijd hebben verkocht, wordt aan de hand van de verkoopprijs en het verkoopmoment berekend welk bedrag zij zijn misgelopen. Het is volgens het IMG tot op de dag nauwkeurig te berekenen hoe groot de schadevergoeding moet zijn.
De mensen die langer moeten wachten op de vergoeding voor hun waardedaling worden daarin gecompenseerd met de wettelijk geldende rente. Die komt bovenop de schadevergoeding, meldt RTV Noord.