Sinds maandag geldt een versoepelde bezoekregeling voor verpleeghuizen. Maar niet iedereen kan vader, moeder of dierbare al weer bezoeken. "De angst voor een tweede piek blijft aanwezig", zegt Actiz, de koepel van verpleeghuizen.
Cijfers over het aantal verpleeghuizen waar bezoek voorlopig onmogelijk blijft, zijn er niet. "Het beeld is vrij wisselend en verschilt per verpleeghuislocatie", zegt een Actiz-woordvoerder. Ook al mogen alle aangesloten zorginstellingen sinds afgelopen week hun deuren weer openen voor 1 vaste bezoeker per bewoner.
Breun van Ruiswijk heeft zijn vrouw Lisette (58) al twee maanden niet kunnen zien en moet langer wachten. "Men is nog heel voorzichtig", zegt hij. Van Ruiswijks vrouw heeft multiple sclerose en een zwakke gezondheid. Hij heeft er dan ook alle begrip voor dat het verpleeghuis omzichtig met de versoepeling omgaat. "De situatie is heel zot en onwerkelijk. Maar ik heb al die tijd de hoop kunnen vasthouden. Ik heb een soort berusting gevonden in de situatie, denk ik."
Wanneer hij weer bij zijn vrouw op bezoek kan, hoort hij binnen enkele dagen. "Ik heb een brief gekregen, waarin staat dat bezoek sinds afgelopen maandag weer mogelijk zou zijn. Maar het personeel wil eerst bekijken hoe ze dit gaan inrichten. Aan het einde van de week hoor ik meer."
Duidelijk is dat er voor 15 juni iets geregeld moet zijn. "Mijn vrouw heeft het er soms lastig mee, dan is ze verdrietig of gefrustreerd. Ons contact is nu al die tijd beperkt tot beeldbellen. Soms haal of breng ik de was, iets te eten of iets lekkers. Dat geef ik dan af aan het personeel af, bij de ingang."
Ook Ward Immink kan zijn vader Wernard (72) nog niet bezoeken. Zijn verzorgingshuis in Amsterdam blijft vooralsnog gesloten voor bezoek. Tot begin maart kreeg Imminks vader bijna dagelijks visite, sindsdien niet meer. "Alleen nog in een zogenoemde babbelbox. Daar zie ik mijn vader zondag weer, maar dat is toch echt anders en onpersoonlijk met plexiglas ertussen en door het gebruik van een microfoon. Normaal zou je met dit mooie weer een rondje wandelen."
Immink heeft wel een brief ontvangen van het verzorgingshuis, waarin staat dat een aantal verpleeginstellingen is aangewezen om geleidelijk open te gaan. "Ik heb wel hoop, want ze kunnen niet iedereen voor altijd opsluiten om de risico's te beperken."
Koning Willem-Alexander zei het treffend volgens hem: "We moeten niet normaal maken, wat niet normaal is." Hij hoopt dat er meer persoonlijke vrijheid komt. "Mensen moeten zelf bepalen wat ze willen en hoeveel vrijheid ze krijgen. Ik kan me namelijk voorstellen dat sommige ouderen denken: 'Zoveel tijd heb ik niet meer. Laat mij maar bezoek ontvangen.' Dat moet toch kunnen?"
Zijn vader zegt soms gekscherend dat hij "gek wordt". "Hij krijgt geen prikkels. De activiteiten zijn nog altijd stopgezet. Hij zit aan de radio en tv gekluisterd."