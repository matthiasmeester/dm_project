Voor de kust van Scheveningen en bij de Zandmotor is de hele dag vergeefs gezocht naar het lichaam van de vermiste 23-jarige surfer uit Delft. Ondanks de inzet van drones en een sonarboot is de surfer niet gevonden.
Er werd ook een paraglider ingezet. "Deze heeft een enorm gebied afgezocht in de hoop het lichaam of de surfplank van Mathijs te vinden", zegt co√∂rdinator Houwina Postma tegen Omroep West.
De vermiste man is een van de vijf surfers die op 11 mei voor de kust van Scheveningen om het leven kwamen. Een 30-jarige en een 38-jarige man uit Den Haag werden diezelfde avond gevonden. De lichamen van een 24-jarige man uit Den Haag en een 22-jarige man uit Delft werden de dag erop gevonden.
De kans dat het lichaam van de vijfde surfer nog wordt gevonden wordt met de dag kleiner, maar toch wil Postma niet opgeven. "We weten dat het steeds moeilijker wordt, maar er heeft zich een nieuwe expert gemeld om morgen mee te helpen. Daar kan ik verder nog niet veel over zeggen, maar ik ben erg blij met de expertise."
De zoekteams vragen iedereen die in de buurt is van Scheveningen om uit te kijken naar een surfplank en een zwart met lichtblauw wetsuit. "Het gebeurt dat mensen een surfplank meenemen die aanspoelt. Wij vragen iedereen om dit niet te doen en de politie te bellen. Elk detail is belangrijk om Mathijs terug bij zijn familie te krijgen."