De Belastingdienst gaat voor het eerst mensen uitgebreid via de telefoon helpen met hun belastingaangifte. Normaal kunnen mensen voor dergelijke hulp terecht op belastingkantoren, maar dat is door de coronacrisis niet mogelijk. Een proef beviel goed en vanaf deze week worden zo'n 12.000 mensen telefonisch geholpen.
Het gaat om mensen die al een afspraak met de Belastingdienst hadden voor hulp bij de aangifte. Deze groep heeft automatisch uitstel gekregen. Het grootste deel van de belastingplichtigen, meer dan 9,3 miljoen mensen, heeft de aangifte inkomstenbelasting over vorig jaar ingestuurd voor de deadline van 1 mei.
Dit jaar vroegen minder mensen om hulp dan in andere jaren. Vorig jaar werden ruim 50.000 mensen geholpen, dit jaar kreeg de fiscus 48.000 verzoeken om hulp binnen. "Het zijn er minder omdat we ook de campagne vroegtijdig moesten stopzetten door corona", zegt een woordvoerder.
De fiscus kan voorlopig niet voldoen aan alle hulpvragen, vanwege corona. De telefonische hulp die nu wordt aangeboden, geldt vooralsnog alleen voor 12.000 mensen met een "eenvoudige" aangifte, waarbij vrijwel niets aangepast of extra ingevuld hoeft te worden.
Voor vragen over belastingen en toeslagen konden mensen al terecht bij de Belastingtelefoon, maar die was niet bedoeld voor specifieke hulp bij het invullen van de aangifte. Voor dergelijke hulp konden mensen altijd langskomen op een kantoor van de Belastingdienst.
Andere mensen hebben wel automatisch uitstel gekregen voor de belastingaangifte, maar de dienst kan hen daarbij op dit moment nog niet helpen. "We onderzoeken nu of we ook mensen met een complexere aangifte, bijvoorbeeld met aftrekposten, telefonisch kunnen helpen, maar dat doen we nu nog niet."
Ook de vraag of de telefonische dienstverlening beschikbaar zal blijven als de hulp op belastingkantoren wordt hervat, kan de Belastingdienst nog niet beantwoorden. "We zijn nu eerst bezig met het uitbreiden van de hulp aan mensen met meer complexere aangiftes."
De proef viel in de smaak bij mevrouw Rob uit Weesp (80 jaar), die al jaren voor hulp bij haar aangifte naar een belastingkantoor ging. De telefonische hulp was volgens haar prettig en vlot.
"Ik had een brief met een afspraakcode gekregen zodat ik kon controleren of ik daadwerkelijk met een medewerker van de Belastingdienst sprak. Ik had mijn papieren al bij elkaar gezocht en binnen 20 minuten was de aangifte afgerond. De mevrouw die mij hielp belde na een kwartier al terug en kon mij precies zeggen of ik wat terugkreeg of dat ik wat moest betalen. Als ik de keuze zou hebben kies ik volgend jaar weer voor telefonische hulp."
Dit jaar kregen meer mensen uitstel van hun belastingaangifte dan vorig jaar. In 2019 werd uitstel verleend aan 2,7 miljoen belastingplichtigen, dit jaar aan bijna 3 miljoen mensen. Die stijging komt deels doordat iedereen die dit jaar om hulp vroeg, automatisch uitstel heeft gekregen.
Mensen die uitstel van de belastingaangifte kregen, hebben tot 1 september de tijd om deze alsnog in te vullen.