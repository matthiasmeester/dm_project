Bij Tata Steel hielden medewerkers vandaag een 'wilde' actie. Vanochtend blokkeerden zo'n 150 mensen de toegangspoorten van het bedrijf in IJmuiden. Nadat de blokkade was opgeheven, legden het railpersoneel van Tata's eigen spoornet ook tijdelijk het werk neer.
De woede is voornamelijk gericht tegen de Europese leiding van het bedrijf. Vorige week toeterden de medewerkers voor het bedrijf nog uit protest tegen het vertrek van topman Theo Henrar. In het NOS Radio 1 Journaal vertelt Gerrit Idema, lid van de ondernemingsraad van Tata Steel en lid van FNV: "Ik kwam hier om half 8 aanrijden en toen bleken de poorten geblokkeerd te zijn. Ik wist hier niets van, het is een wilde actie. De mensen zijn er klaar mee. De sfeer is goed."
Gisteravond weigerde een aantal ploegen van de nachtdienst aan het werk te gaan. Ze eisten dat directeur Hans van den Berg opnieuw uitleg kwam geven over de situatie, schrijft NH Nieuws. Rond 22.30 uur gingen Van den Berg en FNV-bestuurder Roel Berghuis met het personeel in gesprek. Een van de medewerkers zou gezegd hebben dat ze overwogen de wegen naar Tata Steel te blokkeren.
Dit was vanochtend dus het geval:
Aan het NH Nieuws meldt Niels Mans, organisator van de acties vanochtend, dat de medewerkers van het spoor zelf besloten hadden het spoornetwerk te blokkeren. Het hele terrein lag hierdoor stil. Mans over het machtswapen: "Als dit te vaak gebeurt, dan heeft dit economische gevolgen."
De ondernemingsraad en medewerkers zijn ervan overtuigd dat het vertrek van Theo Henrar gedwongen is. Henrar heeft zich altijd ingezet voor de belangen van de IJmuidense tak. De angst heerst dat het moederbedrijf in India de reorganisatieplannen nu in versneld tempo wil doorvoeren, waarbij ook in IJmuiden veel banen verloren zouden gaan.
Bij Tata Steel IJmuiden werken ruim 9000 mensen, in Europa circa 35.000 mensen. Aanvankelijk was het plan om 3000 banen in de Nederlandse tak te schrappen, maar onlangs verlaagde de moederconcern dat naar 1250 banen.
Volgende week donderdag wordt er een drive-in-actie georganiseerd in Beverwijk door de FNV. Volgens NH Nieuws zal het personeel naar verwachting de komende dagen vaker voor spontane 'wilde' acties kiezen.