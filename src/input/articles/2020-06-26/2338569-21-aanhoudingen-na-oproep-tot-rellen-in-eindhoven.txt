In Eindhoven heeft de politie gisteravond 21 jongeren in de leeftijd van 13 tot 30 jaar opgepakt voor samenscholing in de wijk Tongelre. Voor die wijk was gisteren een noodverordening afgekondigd, uit vrees voor ordeverstoringen.
De jongeren zijn aangehouden voor zaken als de overtreding van het noodbevel en het bij zich hebben van vuurwerk. Ook een openstaande boete en baldadigheid waren volgens een woordvoerder van de politie reden voor aanhouding. Inmiddels is iedereen weer vrij of wordt in de loop van de dag vrijgelaten.
Volgens de politie riepen de jongeren op tot rellen, brandstichting en het afsteken van vuurwerk. Ook supporters van een voetbalclub waren volgens de gemeente van plan naar Tongelre te komen. Om welke club het gaat, is niet bekend.
De politie reed door de wijk in politiebusjes en te paard en fouilleerde preventief. Daarbij werden een aantal bivakmutsen gevonden. Ook werden groepen die zich niet aan het samenscholingsverbod hielden uit elkaar gedreven. Tot grote ongeregeldheden is het niet gekomen en rond middernacht verlieten de laatste jongeren de wijk.
"Dat het niet uit de hand is gelopen, is te danken aan het optreden van onze politiemensen", zei burgemeester Jorritsma. "Gelukkig hebben ze de inwoners en ondernemers in Tongelre zo behoed voor veel ergere dingen."
Aanleiding voor de noodverordening waren berichten op sociale media waarin jongeren opriepen om de orde te verstoren in Tongelre. Ze verwezen daarbij naar de rellen in Helmond eerder deze week en zeiden dat "Eindhoven dat beter kan".