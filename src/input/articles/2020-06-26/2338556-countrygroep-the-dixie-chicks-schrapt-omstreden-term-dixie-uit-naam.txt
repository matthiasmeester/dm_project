De Amerikaanse countrygroep Dixie Chicks heet voortaan The Chicks. De drie bandleden hebben het woord 'Dixie' geschrapt, omdat het een link heeft met het Amerikaanse slavernijverleden. De term verwijst naar de zuidelijke staten van de VS, die tijdens de Amerikaanse Burgeroorlog (1861-1865), verenigd in de Confederatie, streden tegen de afschaffing van de slavernij.
Het vrouwelijke countrytrio kreeg al jaren commentaar op het gebruik van de term Dixie, maar vanwege de opgelaaide discussie over racisme in de VS is nu besloten tot de naamswijziging.
Samen met de aankondiging van de naamwijziging presenteert The Chicks ook een videoclip van hun nieuwe single March March, met recente beelden van de Amerikaanse demonstraties tegen racisme:
The Chicks vormen met ruim 33 miljoen verkochte albums de bestverkopende vrouwenband in de VS. De groep, die is opgericht in Texas, won in de loop van de jaren 13 Grammys.
In 2003 kwam de band in het nieuws toen sommige Amerikaanse radiozenders de muziek nog langer weigerden te draaien, omdat leadzanger Maines toenmalig president Bush bekritiseerde vanwege de Irakoorlog.
The Chicks is niet de eerste band die vanwege de discussie over racisme een verwijzing naar de slavernij uit de naam verwijdert. Eerder besloot een andere Amerikaanse countrygroep ook al de naam van de band te veranderen, van Lady Antebellum in Lady A. Antebellum verwijst naar de periode voor de burgeroorlog.