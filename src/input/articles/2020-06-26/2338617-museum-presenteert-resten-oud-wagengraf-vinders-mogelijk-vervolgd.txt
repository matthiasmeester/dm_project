Bij Museum Het Valkhof in Nijmegen is binnenkort een wagengraf uit de IJzertijd te zien. De resten uit het graf werden in 2018 gevonden door amateur-archeologen met een metaaldetector. Hen hangt mogelijk vervolging boven het hoofd.
"We zijn blij dat de vondst is bekendgemaakt", zegt Jos Bazelmans van de Rijksdienst Cultureel Erfgoed in het NOS Radio 1 Journaal. "Maar we zijn minder blij met de wijze waarop dat is gegaan."
Het wagengraf werd gevonden in een vennengebied bij Nijmegen. Hobbyisten met een metaaldetector waren op zoek naar resten uit de Tweede Wereldoorlog en stuitten waarschijnlijk per toeval op het wagengraf.
De vinders hielden zich hierbij niet aan de regels, weet Bazelmans. Zo is het in de gemeente Heumen verboden om met een metaaldetector te werken en hadden ze geen toestemming van grondeigenaar Staatsbosbeheer. "En het belangrijkste", zegt Bazelmans. "Je mag met een metaaldetector niet dieper dan dertig centimeter in de grond zoeken."
Volgens De Gelderlander probeerden de vinders de bijzondere vondst te verkopen aan een archeologievereniging en een museum. Die laatste schakelde volgens de krant de Inspectie Overheidsinformatie en Erfgoed in.
Via een tussenpersoon in metaaldetectorkringen en een archeoloog van de Vrije Universiteit Amsterdam werden de vondsten uiteindelijk overgedragen.
Het gaat om een graf uit de vijfde eeuw voor Christus. Volgens archeologen was het van een stamleider met "brede internationale contacten". Bazelmans: "In die tijd werden in Nederland overledenen gecremeerd en de grafgiften werden mee verbrand. Dus we vinden eigenlijk alleen de metalen delen terug van de strijdwagen. Maar er is ook een bronzen ketel, een zwaard en een urn van aardewerk gevonden."
Een deel van de vondsten wordt nog gereinigd in het laboratorium, maar uiteindelijk wordt de grafinhoud tentoongesteld in het museum. De inspectie doet onderzoek naar de vinders afgerond en daarna is het aan het Openbaar Ministerie om te besluiten of zij worden vervolgd.