Amazon koopt het Amerikaanse bedrijf Zoox dat zich toelegt op de ontwikkeling van zelfrijdende auto's. Voor de onlineverkoopgigant Amazon biedt de technologie van Zoox een kans om een geduchte concurrent te worden voor taxiplatforms als Uber, Google's zusterbedrijf Waymo en maaltijdbezorgdiensten. Voor Zoox betekent de overname een enorme financiÃ«le impuls voor de eigen technologische ontwikkeling. 
Zoox bestaat nu zes jaar en heeft al in diverse grote Amerikaanse steden proeven gedaan met een zelfstandig rijdende auto. Met meerdere camera's en analytische software maakt de auto daarbij zelf afwegingen hoe te rijden. Voor de veiligheid zaten er nog wel mensen achter het stuur.
Het doel is om op termijn zelfrijdende voertuigen op de weg te krijgen. Daarmee zou Amazon zijn bezorgnetwerk kunnen uitbouwen, zonder dat het bedrijf chauffeurs hoeft te betalen. Volgens het Amerikaanse persbureau Bloomberg kan dat Amazon een besparing tot wel 20 miljard dollar per jaar opleveren.
Het bedrag waarvoor Zoox is overgenomen is niet bekendgemaakt. Eerder meldden Amerikaanse media dat het om 1 miljard dollar zou gaan. Het aandeel Amazon op de Amerikaanse beurs reageerde vlak op het nieuws van de overname.