De koning was eergisteren op bezoek in Borger, maar dat wisten maar weinig mensen. Ook glazenwasser Herman Dinius was het ontgaan. Maar op zijn vaste route van huis naar een klus in het Drentse dorp, fietste hij de koning bijna omver met zijn ladder. Een beveiliger probeerde hem nog tegen te houden. De beelden gaan nu het internet over.
"Ik had wel door dat er iets gaande was, maar ik dacht dat het om een bruiloft ging", vertelt hij aan RTV Drenthe. Hij is overrompeld door alle aandacht maar kan er wel om lachen.
"Ik dacht, ik moet er even tussendoor", vertelt Dinius:
Pas 's avonds hoorde hij dat de koning op bezoek was geweest en dat er video's en foto's van zijn actie op sociale media stonden. "Mijn telefoon stond ineens roodgloeiend."
De glazenwasser zegt dat hij schrok van de beveiliger. "Hij pakte mij ineens vast en ik dacht: straks val ik. Dus ik zeg 'wat ben je nou aan het doen man, gek'", vertelt hij.
Dinius heeft er geen spijt van. Hij is benieuwd of de koning hier thuis nog iets over heeft gezegd. "Die zal wel gedacht hebben: 'MÃ¡xima, wat er vandaag gebeurde. Zo'n kale gek in Borger, die fietste me zo voorbij."