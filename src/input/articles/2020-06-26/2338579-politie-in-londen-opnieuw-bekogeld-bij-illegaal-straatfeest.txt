Voor de tweede nacht op rij is de politie in Londen slaags geraakt met bezoekers van een illegaal straatfeest.
De agenten kregen van alles naar hun hoofd geslingerd toen ze een einde wilden maken aan een muziekfeest zonder vergunning in de wijk Notting Hill in het westen van Londen. Niemand raakte gewond en de feestvierders verspreidden zich snel.
Donderdag ging dat anders toen de politie ingreep bij een groter straatfeest in de wijk Brixton. Er braken gevechten uit met de bezoekers waarbij 22 politiemensen gewond raakten.
De feesten zijn niet toegestaan vanwege de coronaregels in het land. De Londense politie heeft extra agenten ingezet om de illegale straatfeesten te kunnen aanpakken. Ook hebben de agenten extra beschermingsmiddelen meegekregen.
De afgelopen drie weken raakten volgens de Londense korpschef Cressida Dick 100 tot 140 politiemensen gewond die optraden tegen illegale feesten en protesten. Ze noemde het geweld tegen haar mensen "volstrekt onaanvaardbaar" en kondigde aan dat er ook dit weekend tegen illegale feesten zal worden opgetreden.