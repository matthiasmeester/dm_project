De burgemeester van Den Haag verbiedt de demonstratie die de actiegroep Viruswaanzin zondag in de stad wil houden. Het protest van vorig weekend in Den Haag werd ook verboden, bij de demonstratie die uiteindelijk toch werd toegestaan werden 400 mensen aangehouden, waaronder veel voetbalhooligans. De organisatoren stappen naar de rechter omdat ze willen dat de demonstratie alsnog wordt toegestaan.
Willem Engel, woordvoerder van de actiegroep, laat weten dat hij zondag naar het Malieveld zal gaan. "Op persoonlijke titel", benadrukt hij. "Ik nodig iedereen uit te komen. Het is ons recht om te demonstreren. Daar kan niemand ons bij tegenhouden. We openen de snelwegen als het moet."
De demonstratie is verboden op dezelfde gronden als vorige week, zegt de gemeente Den Haag. Volgens de burgemeester vormt het protest een gevaar voor de volksgezondheid vanwege de verwachte hoge opkomst. Ook bestaat de kans op ernstige wanordelijkheden. Verder zijn er geen aanwijzingen dat de organisatie bereid is maatregelen te nemen om de demonstratie in goede banen te leiden, zegt de gemeente.
Jeroen Pols, een van de organisatoren van de demonstratie, is teleurgesteld. Volgens hem verbiedt burgemeester Remkes de demonstratie op inhoudelijke gronden. De burgemeester ontkent dat. Pols zegt dat de politie zich vorig weekend agressief gedragen heeft en mensen bij elkaar gedreven heeft. "Als mensen gearresteerd worden en in busjes worden gezet, dan maakt die anderhalve meter opeens niet meer uit", zegt hij op NPO Radio 1.
Vorig weekend werd de demonstratie onder meer verboden omdat er mogelijk meer dan 10.000 mensen en ook dj's zouden komen. "Het recht op demonstratie is een groot goed, maar het Malieveld is niet van elastiek", zei Remkes toen. "In de gemeente Den Haag bestaat geen openbare ruimte die de hoeveelheid mensen die de organisatie heeft opgetrommeld veilig kan herbergen en daarom verbied ik de bijeenkomst."
Viruswaanzin zegt dat dit keer geen dj's zijn ingepland en dat het Malieveld "makkelijk" het aantal demonstranten aan kan, zelfs als rekening wordt gehouden met de anderhalvemeterregel. Volgens Viruswaanzin hebben ook actiegroepen als de Gele Hesjes en Bouw in Verzet zich aangesloten.
Opnieuw naar rechter
Het is nog niet duidelijk wanneer het nieuwe kort geding tegen het demonstratieverbod dienst. Vorige week gaf de rechter de gemeente gelijk en bleef het verbod overeind.
In een andere procedure heeft de actiegroep een kort geding aangespannen om een einde te maken aan de anderhalvemetersamenleving. Ook wil de actiegroep dat er een einde komt aan andere vrijheidsbeperkende maatregelen en verzet de groep zich tegen de coronaspoedwet. De actiegroep eiste gisteren een andere rechter, omdat de huidige partijdig zou zijn.