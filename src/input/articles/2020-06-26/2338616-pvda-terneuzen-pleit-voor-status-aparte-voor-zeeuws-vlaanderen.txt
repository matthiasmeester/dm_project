De PvdA in Terneuzen wil dat Zeeuws-Vlaanderen, net als Bonaire, Sint-Eustatius en Saba, een status aparte krijgt. De partij heeft een motie met die strekking ingediend. "Het is met een knipoog maar wel heel serieus", zegt fractievoorzitter Laszlo van de Voorde.
Volgens Van de Voorde wil de partij met de motie een signaal afgeven aan Den Haag. "Wij voelen ons niet gehoord door de provincie en het Rijk en daarom zijn wij genoodzaakt om het heft in eigen handen te nemen en het Rijk op onorthodoxe manier te wijzen op de onbedoelde effecten van haar beleid."
Daarnaast heeft de PvdA een motie ingediend waarin de gemeente Terneuzen verzocht wordt om de naam te veranderen in Hollands Wingewest. Een wingewest is een gebied dat geëxploiteerd wordt om geld mee te verdienen, meestal door de overheid. Dat wordt volgens de partij precies zo ervaren door de inwoners van Zeeuws-Vlaanderen, schrijft Omroep Zeeland.
"Onder onze inwoners leeft het gevoel niet meer bij Nederland te horen", zegt Van de Voorde. "Dat gevoel werd alleen maar sterker toen zij onder andere niet meer via België naar de rest van Nederland konden reizen (door de coronamaatregelen, red.) en er tol werd geheven voor de Westerscheldetunnel." Ook zouden de ov-voorzieningen voor de inwoners ondermaats zijn. 
De fractievoorzitter zegt serieus met de ideeën bezig te zijn. "Ik heb ook andere partijen gevonden die op de motie gaan stemmen. Ik denk dat het heel goed is om dat debat aan te gaan."