Het kabinet heeft overeenstemming bereikt over een steunpakket voor KLM van 3,4 miljard euro. Het gaat om een lening van 1 miljard en 2,4 miljard als garantie voor commerciÃ«le leningen. Over dat laatste gedeelte heeft KLM zelf afspraken gemaakt met banken, maakten de ministers Hoekstra en Van Nieuwenhuizen vanochtend bekend. Aan de steun zijn diverse voorwaarden verbonden.
Het pakket is bedoeld om de coronacrisis te overleven, Meer steun is niet uitgesloten, zei Hoekstra. De gevolgen van de crisis voor de luchtvaart zijn nog erger dan al werd aangenomen, voegde hij eraan toe. Hoekstra benadrukte het belang van KLM voor de Nederlandse economie.
Omvallen van de maatschappij zou een bedreiging vormen voor onze open en op export gerichte economie, zegt Hoekstra:
Het kabinet kondigde al op 24 april aan dat het KLM met een bedrag tussen de 2 en 4 miljard euro zou steunen. Maar de details moesten nog worden uitgewerkt. Daarover is onderhandeld met alle betrokken partijen en dat heeft dus twee maanden geduurd. Hoekstra zei dat dat kwam doordat het kabinet KLM alleen wilde steunen onder zwaarwegende voorwaarden.
Als voorwaarde voor de steun eist het kabinet onder meer dat moedermaatschappij Air France-KLM en beide dochtermaatschappijen de kosten verlagen door te reorganiseren. De kosten van KLM moeten met 15 procent omlaag.
Hoekstra noemde het onvermijdelijk dat de operatie banen gaat kosten, maar hoe veel is nog niet duidelijk. Het kabinet wil dat medewerkers die meer dan drie keer modaal verdienen, wordt gevraagd zeker 20 procent van hun salaris in te leveren. Medewerkers met een lager salaris moeten ook inleveren, maar minder. Tijdens de looptijd van de steun wordt geen dividend uitgekeerd en ook bonussen zijn niet toegestaan.
Het aantal nachtvluchten op Schiphol moet worden verlaagd van 32.000 naar 25.000.
"En KLM is hier als grootste gebruiker van Schiphol aan gebonden", lichtte minister Van Nieuwenhuizen toe.
Verder moet KLM een "actieve bijdrage" leveren aan duurzaamheid. De luchtvaartmaatschappij heeft zich gebonden aan een afname van de CO2-uitstoot van 50 procent per 'passagier kilometer' in 2030 ten opzichte van 2005.
De eerdere afspraken over staatsgaranties voor de betekenis van Schiphol als luchtvaartknooppunt ('hubfunctie') konden tot nu worden opgezegd met een termijn van negen maanden. Het kabinet heeft nu afgesproken dat dat vijf jaar wordt. Hoekstra noemde dat een belangrijke stap, want dat was al een langere wens van het kabinet en van de KLM zelf.
"KLM is als grootste gebruiker van Schiphol cruciaal voor de luchthaven. Met de verlenging van de opzegtermijn is er meer zekerheid voor KLM en Schiphol en dus het publieke belang van Nederland", benadrukt het kabinet. Van Nieuwenhuizen voegde eraan toe dat is vastgelegd dat KLM gevestigd blijft in Nederland en met Nederlandse vergunningen blijft opereren.
Om de uitwerking van de afspraken te controleren is door het kabinet een 'state agent' een (soort vertrouwenspersoon) aangesteld, die toezicht moet houden op de besteding van het geld.
De lening van de staat aan KLM loopt tot eind 2025 en wordt in gedeelten verstrekt. Steeds wordt pas een nieuw gedeelte betaald als de voorwaarden naar tevredenheid zijn vervuld.
De Franse regering kondigde al eerder een steunpakket voor Air France aan ter waarde van zo'n 7 miljard.