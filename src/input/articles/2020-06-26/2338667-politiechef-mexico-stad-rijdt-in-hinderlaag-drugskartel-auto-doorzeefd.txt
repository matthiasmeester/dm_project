De hoogste politiechef van Mexico-Stad is gewond geraakt bij een aanval die vermoedelijk het werk was van drugscriminelen. Drie mensen kwamen om het leven. Politiechef Omar García Harfuch werd geraakt door drie kogels en ligt in het ziekenhuis. Hij is niet in levensgevaar.
De doden zijn twee bodyguards van García en een voorbijganger: een vrouw die in haar auto op weg was naar haar werk.
Rond 06.30 uur sloegen de aanvallers toe. García reed over de boulevard van een van de chicste buurten van de stad toen een vrachtwagen en een pick-up zijn gepantserde terreinwagen klemreden. Vanuit de hoge laadbak van de vrachtwagen kwamen schutters tevoorschijn die zijn auto beschoten met allerlei typen vuurwapens. Ook gooiden ze met granaten.
De schutters gingen er na de aanval vandoor. De openbaar aanklager van Mexico-Stad zegt dat er korte tijd later twaalf verdachten zijn opgepakt.
Enkele uren na de aanval liet García via Twitter van zich horen. Vanuit het ziekenhuis meldde hij dat de daders moeten worden gezocht bij het Jalisco Nieuwe Generatie-drugskartel, een van de machtigste en gewelddadigste kartels van Mexico. "Ons land gaat door met de strijd tegen de laffe georganiseerde misdaad", aldus García.
Het Jalisco-kartel voerde de afgelopen jaren meerdere aanvallen op de politie en het leger uit. Zo werd in 2015 een legerhelikopter door het kartel neergehaald en werden vorig jaar dertien agenten doodgeschoten die in een hinderlaag waren gelokt.