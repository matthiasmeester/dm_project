In verschillende staten in de VS zijn de coronamaatregelen weer aangescherpt nadat het aantal besmettingen fors was toegenomen. Onder meer in Texas, Arizona en Florida zijn de teugels aangehaald.
Gisteren kwamen er volgens gegevens van de Johns Hopkins Universiteit 37.077 geregistreerde besmettingen bij, het hoogste aantal op een dag sinds de uitbraak van het virus in de VS.
Een van de zwaarst getroffen staten is nu Texas. Daar gaan cafés en bars weer dicht, zo heeft gouverneur Greg Abbott besloten. Restaurants mogen nog maar voor de helft bezet zijn. Ook zijn groepen van meer dan honderd mensen voorlopig alleen toegestaan als de lokale autoriteiten daar toestemming voor geven.
"Het is duidelijk dat het toegenomen aantal besmettingen het gevolg is van bepaald gedrag, zoals naar bars gaan", aldus de gouverneur. De afgelopen drie dagen werden in de staat 17.000 nieuwe besmettingen vastgesteld.
Donderdag testte een recordaantal inwoners positief op het coronavirus, bijna 6000. Het werkelijke aantal besmettingen ligt vermoedelijk nog hoger, omdat niet iedereen zich laat testen.
Volgens Abbott is er sprake van "een gigantische uitbraak". De gouverneur drong er vrijdag bij inwoners op aan vooral thuis te blijven. Begin mei ging de staat als een van de eerste in de VS juist weer van het slot. Dat gold ook voor Arizona, waar het aantal besmettingen inmiddels ook weer sterk toeneemt.
Florida heeft een alcoholverbod ingevoerd. Deze week werden er in die staat op een dag bijna 9000 nieuwe besmettingen gemeld. 152 daarvan werden gekoppeld aan een bar in de buurt van een campus.
"Wij zijn van mening dat een alcoholverbod een noodzakelijke stap is om de volksgezondheid te beschermen", zeggen de lokale autoriteiten in Amerikaanse media. Ook wordt er in Florida weer meer gecontroleerd op hygiëne en afstand houden.
Het Witte Huis hield vandaag voor het eerst sinds 27 april weer een coronapersconferentie. Ondanks de cijfers toonde vice-president Mike Pence, tevens voorzitter van de corona-taskforce, zich ook optimistisch.
"We hebben een enorme vooruitgang geboekt bij het helpen van ons land", zei hij. "We hebben de verspreiding vertraagd. We hebben de curve afgevlakt. We hebben levens gered."
Volgens Pence is de situatie nu anders dan twee maanden geleden. Zo is het land nu veel beter voorbereid, zei hij. "We staan klaar om de capaciteit uit te breiden en de gezondheidszorg te ondersteunen."
Wel benadrukt Pence dat Amerikanen zich goed aan de regels moeten houden en moeten luisteren naar instructies van lokale autoriteiten. "Dit is het moment voor iedereen om zijn of haar steentje bij te dragen, want zoals jullie aan de cijfers kunnen zien hebben we nog veel werk te doen."
Pence wijt de toename van het aantal besmettingen aan het feit dat er meer getest wordt. Deskundigen zijn het daar niet mee eens. Die zeggen dat de stijging te wijten is aan de versoepelingen en de heropening van grenzen. Ook zouden Amerikanen zich minder goed aan de regels houden.
Het virus is in de VS bij 2,3 miljoen mensen vastgesteld, maar het Amerikaanse volksgezondheidsinstituut CDC meldt aan persbureau AP dat het daadwerkelijke aantal besmettingen tien keer hoger wordt geschat. Dat zou betekenen dat zo'n 6 procent van de Amerikaanse bevolking het virus heeft gehad.