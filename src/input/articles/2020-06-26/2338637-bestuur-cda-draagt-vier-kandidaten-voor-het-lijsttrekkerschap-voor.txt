Het bestuur van het CDA draagt vier personen voor als kandidaat-lijsttrekker. Het zijn vicepremier Hugo de Jonge, staatssecretaris Mona Keijzer en de Tweede Kamerleden Martijn van Helvert en Pieter Omtzigt.
De CDA-leden mogen zich tussen 6 en 9 juli uitspreken in een lijsttrekkersverkiezing. Partijvoorzitter Ploum is er trots op dat het CDA voor zo'n verkiezing kiest. "Het is pure democratie die bij onze partij thuishoort."
En zo stelde het viertal zich voor:
De functie van partijleider van het CDA is vacant sinds het vertrek van Sybrand van Haersma Buma. De huidige burgemeester van Leeuwarden vertrok in mei vorig jaar uit de Tweede Kamer. Hij droeg de fractieleiding over aan het Kamerlid Pieter Heerma. Die zei meteen al dat hij een tussenpaus was en geen ambitie had om lijsttrekker te worden.
Even leek het erop of Hugo de Jonge de enige kandidaat zou worden. Maar deze week meldden zich achter elkaar nog drie grote namen. Dat betekent dat er een stemming komt, waarbij ook echt iets te kiezen valt, zeggen de mededingers. Overigens kunnen zich tot 6 juli nog tegenkandidaten melden. Die moeten dan wel kunnen aantonen dat zij voldoende steun hebben binnen het CDA.
Drie kandidaten hebben een motto: De Jonge komt met 'HuGO1', Van Helvert kiest voor 'Wat ons bindt' en de enige vrouwelijke kandidaat gaat met 'Wees wijzer kies Keijzer' leden werven. Omtzigt houdt het bij #PieterOmtzigt.
De geboren Zeeuw Hugo de Jonge (1977) is protestants. Hij was zeven jaar wethouder in Rotterdam. Sinds 2017 is hij minister van Volksgezondheid, Welzijn en Sport en vicepremier voor het CDA. De afgelopen maanden kreeg hij veel bekendheid als eerst verantwoordelijke voor het coronabeleid. Hij stond sinds maart steeds naast premier Rutte op de persconferenties over de coronamaatregelen. De Jonge werd al sinds het vertrek van Buma als mogelijke opvolger genoemd. Hij heeft ten opzichte van een aantal andere kandidaten een wat linkser profiel. Hij ziet niets in een landelijke samenwerking met Forum voor Democratie.
Lees ook: 'Hugo de Jonge: van onderwijzer tot mogelijke CDA-leider' 
Bij zijn presentatie benadrukte De Jonge dat hij kiest voor de "politiek van het midden". "In het midden worden de conflicten beslecht en worden mensen samengebracht". Hij vindt niet dat er overhaaste bezuinigingen mogen komen en hij pleit voor aandacht aan demografische ontwikkelingen zoals vergrijzing en de bevolkingsgroei. "We moeten meer grip krijgen op migratie."
De getogen Volendamse Mona Keijzer (1968) is katholiek. Ze deed al eerder een gooi naar het lijsttrekkerschap van het CDA. Dat was in 2012, toen ze nog wethouder in Purmerend was. Ze verloor toen van Buma, die haar als nummer 2 op CDA-kandidatenlijst zette. Als Kamerlid voerde ze het woord over onder meer de zorg. In het huidige kabinet is Keijzer staatssecretaris van Economische Zaken. Toen Buma vertrok als partijleider wierp Keijzer zich op als een van de "kroonprinsessen" van het CDA. Ze is wat conservatiever dan De Jonge en sluit samenwerking met Forum voor Democratie niet op voorhand uit.
Lees ook: 'Mona Keijzer: recht-door-zeetype noemde zichzelf al 'kroonprinses' van het CDA' 
Keijzer zegt dat ze in de acht jaar na haar eerdere kandidatuur veel meer ervaring heeft gekregen, ook op internationaal gebied. Ze is als staatssecretaris nu druk bezig om ondernemers in deze coronatijd te helpen. "Ik ben en blijf die nuchtere praktische vrouw die mensen helpt die vermalen worden." Dat ze het op moet nemen tegen drie mannen vindt ze geen probleem, want thuis heeft ze er zes.
In politiek Den Haag en in Limburg is Martijn van Helvert (1978) een bekende naam. Maar voor het grote publiek is hij de onbekendste deelnemer aan deze lijsttrekkersverkiezing. De katholieke Van Helvert komt uit Sittard en woont daar nu ook. Hij is sinds 2014 Kamerlid voor het CDA en voert het woord over buitenlandse zaken en defensie. Van Helvert gaat prat op zijn Limburgse roots. Hij denkt dat hij als geen ander in staat is om de regio met de Randstad te verbinden. Als hij de nieuwe politiek leider van het CDA wordt, wil hij in de Tweede Kamer blijven. Hij hoopt dan dat minister Wopke Hoekstra de premierskandidaat wordt, Een coalitie met Forum voor Democratie sluit hij niet uit.
Lees ook: 'Martijn van Helvert: Limburgse katholiek wil verbinding met de regio maken'
Van Helvert straalt trots uit dat hij tussen die "grootheden" staat. Hij wil dat "iedereen een fatsoenlijk dak boven zijn hoofd heeft" en dat "iedereen een baan heeft. Hij denkt dat De Jonge als minister te weinig tijd heeft om zich in te zetten voor het lijsttrekkerschap en dat hij het kabinetsbeleid niet kan afvallen. "Ik ben de beste lijsttrekker."
Pieter Omtzigt (1974) is katholiek. Hij woont al jaren in Enschede en heeft een grote achterban in Twente. Hij zit sinds 2003 in de Tweede Kamer en ontpopte zich daar als een fanatiek strijder tegen onrecht. Omtzigt werd in 2012 door zijn partij op een onverkiesbare plaats gezet, maar dankzij voorkeursstemmen toch herkozen. Hij hield zich de laatste tijd samen met SP-Kamerlid Leijten intensief bezig met de toeslagenaffaire, waarin ouders door de Belastingdienst onterecht als fraudeur werden aangemerkt. Ook als CDA-leider wil hij zich inzetten voor mensen die in de knel komen door de overheid. Als enige van de kandidaten laat hij zich niet uit over een samenwerking met Forum voor Democratie.
Lees ook: 'Kandidatuur van politieke pitbull Omtzigt 'echte gamechanger voor het CDA'
Omtzigt uit zijn zorgen over de diepe economische crisis waar Nederland inzit. "We zijn er nog niet en we moeten ook voorkomen dat er een tweede golf komt." Hij wil zich inzetten voor het herstellen van het onderlinge vertrouwen tussen burgers en de overheid. "Ik heb gezien hoe mensen vertrapt kunnen worden door de overheid". Hij wil meer aandacht voor volkshuisvesting, het midden- en kleinbedrijf en goede samenwerking met de Europese Unie. 