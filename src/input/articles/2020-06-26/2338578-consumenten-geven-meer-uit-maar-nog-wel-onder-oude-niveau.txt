De coronacrisis bepaalt nog altijd sterk hoeveel geld we uitgeven en waaraan. Dat blijkt uit cijfers van het ING Economisch Bureau over pintransacties en geldopnames van de afgelopen weken.
Zo doen Nederlanders momenteel 10 procent minder winkelaankopen in binnen- en buitenland ten opzichte van dezelfde periode in de afgelopen twee jaar. Kort na de invoer van de beperkende maatregelen lag het aantal pintransacties nóg veel lager: namelijk 35 procent onder het normale niveau.
"Het is flink verbeterd, maar een verschil van 10 procent is nog steeds fors", zegt ING-econoom Marten van Garderen. "Het is zeker geen peanuts."
Sinds de coronacrisis is het gebruik van contant geld flink gedaald. De analyse van de bank is gecorrigeerd voor de trend dat de laatste maanden nog meer gebruik wordt gemaakt van pinnen.
Naast minder uitgaven, veranderde ook ons bestedingspatroon. Sinds corona zijn zaken voor in en om het huis in trek, waarvan vooral de supermarkten, speciaalzaken en interieurwinkels profiteren.
Ook bij de speelgoedwinkel en tuincentra geven we meer geld uit. "Eigenlijk meer in en om het huis, en minder buitenshuis."
Aan vervoer besteden we daarentegen veel minder dan eerder. Tankstations en parkeergarages zagen hun pintransacties met 16 procent af nemen, en ook voor ons uiterlijk hadden we 12 procent minder geld over. De oorzaak hiervan is dat consumenten vaker thuiswerken en nog altijd er minder op uit gaan, zegt ING.
Wat ook nog niet op het oude niveau zit qua bestedingen, is de horeca.
Hoewel veel cafés en restaurants hun deuren weer hebben geopend, rekenen consumenten daar nog altijd ruim een derde minder af dan normaal. "Dat is een forse min die wordt veroorzaakt omdat ook nog niet alles kan en mag", zegt Van Garderen. "En bovendien zijn consumenten ook nog voorzichtig."
Ook de uitgaven in recreatie en cultuursector blijven achter vanwege de beperkingen die daar nog gelden.
Normaal gesproken wordt zo'n 8 procent van de pinbetalingen en geldopnames deze periode gedaan in het buitenland, dat is nu nog geen 3 procent. "De corona-maatregelen zorgen er dus voor dat consumenten een groter deel van hun geld uitgeven in Nederland en minder in het buitenland", zegt Van Garderen.
Volgens de econoom is dat niet per se winst voor onze economie. "Dat kan winst zijn maar we missen ook inkomsten omdat er veel minder toeristen naar Nederland komen. Dat sommetje is dus niet zomaar gemaakt."
Normaal gesproken stijgen de uitgaven van Nederlanders in het buitenland in de zomer naar zo'n twintig procent van het totaal. Maar gezien de vakantieplannen van veel mensen zal het dit jaar niet zover komen, denkt van Garderen. Hij verwacht dat het verschil in consumptiepatroon de komende maanden nog wel even aanhoudt.
"Bovendien is het consumentenvertrouwen enorm ingezakt en heel laag. Dat er versoepelingen komen, zal mensen iets beter stemmen, maar ze zijn nog in mineurstemming. Maar we moeten ook denken aan de gevolgen die erachteraan komen, zoals problemen op de arbeidsmarkt."