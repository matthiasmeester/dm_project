Noodweer heeft op sommige plaatsen in Noord-Brabant en Zuid-Holland geleid tot wateroverlast. Onder meer in Rijen stonden aan het begin van de avond straten blank.
Ook op andere plaatsen in Brabant ging het flink tekeer:
De buien trekken langzaam naar het noorden en kunnen volgens het KNMI gepaard gaan met windstoten, hagel en veel neerslag. In het oosten van Brabant viel bijna 75 millimeter.
Op het spoor tussen station Gilze-Rijen en Tilburg is een boom gevallen. Er reden daardoor een groot deel van de avond geen treinen.
Ook in Tilburg zelf is een boom omgewaaid. Daarbij zouden enkele auto's zijn geraakt.
Het ETZ Elisabeth in Tilburg kampt met wateroverlast. In de kelder en op de begane grond is water het ziekenhuis binnengekomen. Daar zijn geen verpleegafdelingen, laat een woordvoerder weten aan Omroep Brabant. "De zorg ondervindt hier geen hinder van."
Ook in een deel van Zuid-Holland trokken in de loop van de avond zware buien over. De brandweer in Dordrecht en Zwijndrecht kreeg tientallen meldingen binnen van wateroverlast. Volgens de regionale omroep Rijnmond kwam er in Zwijndrecht een ondergrondse container bovendrijven.
Ook automobilisten op de A58, A27 en A2 ondervonden hinder van de hoosbuien. Er ontstonden korte tijd files, omdat mensen vol in de remmen gingen.
"Dat is heel normaal als het zo hard regent", zegt een woordvoerder van de ANWB. "Als er zo veel water tegelijk valt en het zicht is slecht, dan gaan mensen voorzichtiger rijden en krijg je files." Volgens de woordvoerder waren de files van korte duur.
In Zeeland vielen er hagelstenen uit de lucht: