De gemeente Helmond heeft een noodmaatregel afgekondigd om te voorkomen dat het vanavond vannacht opnieuw onrustig wordt. Op sociale media gaat een oproep rond om te gaan rellen, meldt Omroep Brabant.
De noodmaatregel duurt tot 06.00 uur morgenochtend en geldt voor de hele gemeente. De politie mag onder meer preventief fouilleren. Daarbij zijn tot nu toe twee Helmonders aangehouden: een jongen van 15 en een man van 21. Ze hadden allebei een mes op zak. De politie meldde rond 20.30 uur dat het redelijk rustig was op straat.
Dinsdag liep het uit de hand in de binnenstad van Helmond. 100 tot 150 jongeren gooiden met stenen naar agenten en staken vuurwerk af. De mobiele eenheid en hondengeleiders grepen in. Vijf jongeren werden opgepakt voor openlijke geweldpleging en één voor verboden wapenbezit.
"Gedrag zoals afgelopen dinsdag kan echt niet, we tolereren dit niet!", laat de gemeente weten. Burgemeester Blanksma schrijft dat zij niet toestaat dat inwoners zich onveilig voelen in hun eigen woonomgeving.