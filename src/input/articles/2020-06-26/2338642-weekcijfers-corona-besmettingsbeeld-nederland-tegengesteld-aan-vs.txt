"Als je meer test, vind je ook meer positieve gevallen", zei de Amerikaanse president Trump zaterdag tijdens zijn eerste campagnespeech sinds de uitbraak van de coronacrisis. Het klinkt logisch, maar toch is het in Nederland precies andersom. Vanaf 1 juni wordt er hier aanzienlijk meer getest dan voorheen - iedereen met milde klachten wordt nadrukkelijk verzocht de GGD te bellen. En toch neemt het aantal geconstateerde besmettingen, anders dan in de VS, juist steeds verder af.
Om precies te zijn werden vorige week 609 mensen positief getest. Dat is 1 procent van de ruim 63.000 testen die de GGD's die week afnamen. De week daarvoor ging het nog om 995 geïnfecteerde mensen (1,6 procent). In de eerste week van juni bleken nog 1222 mensen (2,1 procent) besmet te zijn met het virus.
Het beeld is onvergelijkbaar met de cijfers uit het hoogtepunt van de crisis, eind maart. Toen testte nog ruim 29 procent positief: 7232 mensen per week. En dat bij veel minder dan de helft van het huidige aantal testen.
Deze week zijn er tot nu toe 241 besmettingen gevonden.
Toch worden er nog iedere dag Nederlanders opgenomen in het ziekenhuis met covid-19 en is de instroom op de intensive care ook nog niet volledig gestopt. Al gaat het volgens het corona-dashboard van de overheid nog slechts om een gemiddelde van vier ziekenhuisopnames per dag en één IC-opname.
Vandaag meldt het RIVM nog drie nieuwe overlijdens in verband met covid-19 en zes nieuwe opnames. Vanwege de teruglopende cijfers stopt het instituut vanaf volgende week met de dagelijkse rapportages. Daar komen wekelijkse statistieken en analyses voor in de plaats.
In totaal zijn er in de RIVM-statistieken inmiddels meer dan 6100 mensen overleden in verband met covid-19. Dat zijn echter alleen de slachtoffers waarbij de ziekte officieel is vastgesteld. In werkelijkheid, weten we uit CBS-cijfers, ligt het aantal doden eerder rond de 8900.
In die CBS-cijfers is goed te zien hoe zwaar vooral de verpleeg- en verzorgingshuizen zijn getroffen. Zo'n 60 procent van de totale 'oversterfte' (het aantal doden boven het gebruikelijke gemiddelde in deze tijd van het jaar) was in die instellingen.
Onder ouderen boven de 80 was afgelopen maart en april de sterfte in verpleeghuizen 51 procent hoger dan mocht worden verwacht. Bij hun leeftijdsgenoten buiten het verpleeghuis was dat cijfer veel lager: 20 procent.
In de leeftijdscategorie 65 tot 80 jaar was dat verschil tussen binnen en buiten de muren van het verpleeghuis nog groter. Feitelijk gaat het hierbij om mensen die zorg ontvingen via de Wet langdurige zorg, maar volgens het CBS woonde ongeveer 95 procent van deze groep in een verpleeghuis toen ze overleden.
Op de Nederlandse intensive cares liggen vandaag nog 39 mensen met covid-19, waar dat er begin april 1424 waren. In die tijd was er nog sprake van een noodzakelijke opschaling naar 2400 IC-bedden.
Daarnaast liggen er nog 190 covid-patiënten op gewone verpleegafdelingen in het ziekenhuis.
Wil je weten wat de belangrijkste cijfers over coronavirus zijn in jouw gemeente? Klik dan op onderstaande kaart. We houden daar onder meer het aantal in het ziekenhuis opgenomen patiënten per gemeente bij, maar ook de geregistreerde besmettingen en het aantal overledenen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD's aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.