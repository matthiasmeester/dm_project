In de Bulgaarse hoofdstad Sofia is het opnieuw onrustig geweest. Een grote groep demonstranten probeerde gisteravond laat een regeringsgebouw binnen te dringen. De politie kon dat voorkomen en heeft zeker zes mensen gearresteerd.
De demonstranten eisen het vertrek van de regering van premier Borissov. Die zou onderzoeken naar corruptie tegenhouden. De demonstranten hebben president Radev aan hun zijde; die vindt ook dat de premier en zijn kabinet moeten aftreden. De sociaaldemocratische Radev heeft al langer kritiek op de centrum-rechtse regering, die in zijn ogen corrupt is.
Borissov heeft afgelopen weekend nog eens gezegd dat hij niet van plan is om op te stappen.
De sfeer was gespannen toen de demonstranten probeerden het regeringsgebouw binnen te dringen:
Het is al dagen onrustig in Sofia. Bij de ongeregeldheden van gisteravond zijn zeker twee demonstranten gewond geraakt. Ook twee agenten raakten gewond toen ze werden bekogeld met flessen.
In het parlement gaan de socialisten een motie van wantrouwen indienen tegen de regering. De motie gaat het vrijwel zeker niet halen; de regeringspartijen hebben een meerderheid in het parlement. Eerdere moties van wantrouwen werden ook weggestemd.