Een inwoonster van Den Helder moet de appelgroene kleur van haar huis verwijderen. De gemeente vindt dat de kleur te veel afwijkt van die van de huizen ernaast. De rechter vond dat eerder ook al, maar de vrouw ging in hoger beroep en dat heeft ze nu verloren.
De buren hebben een groene gloed in hun huis als de zon op de gevel van de vrouw schijnt. De gemeente verplichtte de vrouw vorig jaar om haar huis een andere kleur te geven, maar zij stapte daarop naar de rechter. Die kwam zelf bij het huis kijken en vond ook dat de kleur te veel afwijkt.
De Raad van State, die het hoger beroep van de vrouw behandelde, is het met de rechter eens. Volgens de Raad van State is er sprake van een 'welstandsexces'; de appelgroene kleur wijkt te veel af van de kleuren die zijn toegestaan door de welstandscommissie van de gemeente. De eigenaresse moet nu een kleur kiezen die van de welstandscommissie wel mag.
Als de vrouw haar huis geen andere kleur geeft, laat de gemeente het huis schilderen en stuurt haar dan de factuur.