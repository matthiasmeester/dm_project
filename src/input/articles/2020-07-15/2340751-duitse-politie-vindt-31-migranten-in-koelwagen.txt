In de Duitse deelstaat Saksen hebben politie en douane 31 migranten gevonden in de laadruimte van een koelwagen. De Turkse truck bevond zich in de buurt van de Tsjechische grens en reed in de richting van Dresden.
De verstekelingen zijn mannen tussen de 18 en 47 jaar. De grootste groep is afkomstig uit Turkije. Daarnaast zaten er drie Syriërs, een Iraniër en een Irakees in het laadruim, waar de koeling aanstond.
Ze waren vermoedelijk opgestapt in Hongarije en lagen in de laadruimte op dozen met meloenen. Vijf migranten raakten tijdens de reis gewond. De chauffeur van de vrachtwagen, een 57-jarige Turk, is aangehouden door de politie.
De vrachtwagen werd gecontroleerd tijdens een actie om grensoverschrijdende criminaliteit tussen Duitsland en Tsjechië aan te pakken.
Met enige regelmaat worden vrachtwagens door mensensmokkelaars gebruikt voor het transporteren van migranten. In oktober werd in Groot-Brittannië een koelwagen met 39 dode Vietnamese migranten gevonden. Vijf jaar geleden vonden in Oostenrijk 71 mannen, vrouwen en kinderen de dood toen ze stikten in de vrachtruimte van een truck.