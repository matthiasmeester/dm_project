De gemeenteraad van Baarn heeft ingestemd met het plan om bij paleis Soestdijk een stuk bos te kappen en woningen te bouwen op het voormalige terrein van de Koninklijke Marechaussee.
In de raadsvergadering van vanavond stemde slechts één partij tegen het voorontwerp van het bestemmingsplan van landgoed Soestdijk.
Prinses Irene en prinses Margriet uitten vorige week kritiek op de plannen van de nieuwe eigenaar van het landgoed. Ze gaven in een brief aan "geschokt" te zijn over de voorgenomen kap van het zogeheten Borrebos bij het paleis.
"In een tijd waarin eerder wordt gezocht naar mogelijkheden om bossen aan te planten, is het kappen van bomen op zijn minst onwenselijk. En zeker niet een bebouwing in een oud bosgebied", aldus de prinsessen.
Een tegenstander van het kappen van het bos legt uit waarom hij de plannen niet ziet zitten:
Koningin Juliana en prins Bernhard woonden van 1937 tot aan hun dood in 2004 in paleis Soestdijk. Drie van de vier dochters van het koninklijk paar werden er geboren. In 2017 kocht MeyerBergman Erfgoed Groep het landgoed om er onder meer een hotel, horeca en woningbouw te realiseren.
Met de verkoop van appartementen zegt het vastgoedbedrijf de renovatie van het paleis te willen financieren. Het paleis krijgt een nieuwe bestemming als evenementencentrum.
Alleen de Baarnsche Onafhankelijke Partij (BOP) is tegen het plan, vooral vanwege de bomenkap. "Alsof het hier gaat om drie bosachtige villaatjes die worden gebouwd in het Borrebos. Het totale bosperceel wordt gesloopt", zegt fractievoorzitter Kees Koudstaal.
Fractievoorzitter Rik van Hardeveld van het CDA bestreed dat. "Er wordt gesuggereerd dat er een heel bos wordt gekapt voor woningen. Maar het gaat slechts om één hectare en er komt veel groen voor terug."
Vanaf half augustus ligt het voorontwerp van het bestemmingsplan zes weken ter inzage, meldt RTV Utrecht. Tijdens deze termijn kan iedereen op het plan reageren.