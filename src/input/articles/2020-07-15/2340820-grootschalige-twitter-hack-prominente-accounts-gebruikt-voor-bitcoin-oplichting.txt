De Twitteraccounts van onder anderen Elon Musk, Bill Gates, Barack Obama en techbedrijven als Uber en Apple zijn door hackers gebruikt voor een bitcoin-scam. Via de kanalen van prominenten en bedrijven riepen de hackers op een bedrag in de cryptomunt over te maken.
Op het account van Musk werd geschreven dat hij iets teruggeeft "aan de gemeenschap". De gekochte bitcoins zouden worden verdubbeld door de Tesla-baas, die bijna 37 miljoen volgers heeft op Twitter.
"Dat het in één keer op zo veel plekken gebeurt, is ongekend", zegt NOS-techredacteur Joost Schellevis. Hij zag dat naar de bitcoin-'portemonnee' van de oplichters ruim 100.000 euro (12,9 bitcoin) is overgemaakt. Bijna alles is direct weggesluisd.
Uber bevestigt in een tweet ook te zijn gehackt. Verder zijn de accounts van de Democratische presidentskandidaat Joe Biden, Amazon-topman Jeff Bezos, rapper Kanye West en zijn vrouw realityster Kim Kardashian korte tijd overgenomen.
Daarnaast is het Twitteraccount van PVV-leider Geert Wilders gehackt, bevestigt zijn woordvoerder. Aan het begin van de nacht veranderde zijn profielfoto in een karikaturale afbeelding van een zwarte man, zijn header werd vervangen door een Marokkaanse vlag en de politicus retweette onder meer een aantal tweets over complottheorieën.
Het is onduidelijk of de hack van het account van Wilders te maken heeft met de grootschalige bitcoin-oplichting.
Twitter schrijft in een tweet over een "beveiligingsincident". Het bedrijf is bezig met het oplossen van de problemen en doet ook onderzoek naar hoe de hackers konden binnenkomen. Het bedrijf denkt dat er "met succes" toegang is verschaft tot een aantal medewerkers met toegang tot interne systemen. Op die manier kregen de hackers de accounts in handen.
Uit voorzorg konden veel zogenoemde geverifieerde accounts van bijvoorbeeld beroemdheden, die door Twitter zijn aangemerkt als authentiek, uren niet twitteren. Accounts waarvan Twitter weet dat ze zijn gehackt, blijven voorlopig non-actief. "Tot we zeker weten dat de originele gebruiker er weer veilig gebruik van kan maken."
Vice meldt op basis van twee bronnen dat een werknemer van Twitter verantwoordelijk is voor de hack. Een Twitterwoordvoerder zegt tegen het medium dat ze onderzoeken of de werknemer zelf heeft gehackt, of hackers toegang heeft gegeven tot het systeem waarmee dat kan.
Het is nog onduidelijk hoeveel mensen door de hackaanval zijn gedupeerd.