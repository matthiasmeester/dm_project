"We waren afgelopen zondagochtend koffie aan het drinken bij onze camper toen we hem opeens zagen lopen in zijn legerkleding. De Duitse Rambo, momenteel de meest gezochte man in Oppenau, misschien wel in Duitsland. Hij droeg een petje, rookte een sigaret, keek niet op of om en liep zo naar boven het bos in."
De 29-jarige Laura en haar man Rick (27) uit Zwolle zijn in het Zuid-Duitse Oppenau, een tussenstop in een rondreis met hun camper. In dat gebied vindt momenteel een enorme zoektocht plaats naar een 31-jarige man, ook wel de 'Wald-Rambo' genoemd. De man vluchtte zondag het bos in nadat hij de wapens van vier agenten afhandig had gemaakt.
Op dat moment, rond 10.30 uur, waren Laura en Rick in dat bos. Ze zagen de 31-jarige man in camouflagekleding langslopen. "We moesten nog lachen om zijn outfit, het leek wel alsof hij 'oorlogje' ging spelen", zegt Laura tegen de NOS. "We zagen overigens geen wapens."
Het stel wist toen nog niet wat er aan de hand was. Toen na een uur een helikopter heel laag over het bos vloog, kregen ze door dat er iets niet klopte. Ze besloten richting het dorp te rijden, waar ze enorm veel politie zagen.
Na een paar minuten googelen kwamen ze erachter wat er aan de hand was. "We liepen naar de eerste de beste politieagent om te zeggen dat we hem hadden zien lopen. We hadden niet echt het idee dat ze ons heel serieus namen, maar daarna verspreidde de zoektocht wel van het dorp naar het bos", zegt Laura.
Vandaag is de politie nog steeds op zoek naar de man. Onder meer vanwege zijn camouflagekleding en zijn kennis van het bos is het moeilijk om hem te vinden.
Er heerst inmiddels geen angst meer in het dorp, dat maar bestaat uit een paar straten, volgens Laura. "De markt staat er gewoon, het zwembad is sinds gisteren weer open." Wel is het bos helemaal afgesloten. "De meeste toegangswegen zijn dicht, ze checken ook iedereen bij de trein. Je mag geen lifters meenemen."
De zoektocht is nog steeds het gesprek van de dag, zegt Laura. "Iedereen praat hier best wel positief over hem. Iedereen kent hem uit het dorp. Ze zeggen dat het een aardige man is. Een einzelg√§nger, maar niet iemand waarmee ze vervelende dingen hebben meegemaakt."
Laura is wel geschrokken van afgelopen zondag. "Als ik nadenk over het risico dat we misschien hebben gelopen dat vind ik wel eng. Maar van de andere kant: als hij echt kwaad in de zin had, had hij ons toen wel iets aan gedaan. Maar hij keek niet op of om naar ons."