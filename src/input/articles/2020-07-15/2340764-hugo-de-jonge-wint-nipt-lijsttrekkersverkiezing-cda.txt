Hugo de Jonge is de nieuwe leider van het CDA. Hij kreeg met 50,7 procent net de benodigde meerderheid van de CDA-leden achter zich.
De Jonge versloeg daarmee Pieter Omtzigt, die 49,3 procent van de stemmen kreeg. In de officiële uitslag is het verschil tussen de twee 258 stemmen.
Partijvoorzitter Rutger Ploum maakte de uitslag bekend:
De leden van het CDA hadden twee rondes nodig om te bepalen wie de nieuwe lijsttrekker wordt. Na de eerste ronde viel staatssecretaris Mona Keijzer af.
Het CDA was op zoek naar een nieuwe leider sinds Sybrand Buma in mei vorig jaar de politiek verliet om burgemeester in Leeuwarden te worden. Kamerlid Pieter Heerma nam het fractievoorzitterschap toen over, maar gaf meteen aan geen ambities voor het leiderschap te hebben.
De Jonge (42) was al lang een van de kroonprinsen van het CDA. Toen minister Wopke Hoekstra zich niet als kandidaat meldde, leek hij de gedoodverfde winnaar. Maar nadat Kamerlid Pieter Omtzigt zich in de strijd had geworpen, werd het onverwacht toch spannend.
"Ongelooflijk spannend, spannender dan ik van tevoren gedacht had", zei De Jonge na de uitslag. "Zo dicht bij elkaar." Hij prees zijn rivaal, die hij nu zijn running mate noemde. Dat betekent dat Omtzigt nummer 2 op de kandidatenlijst wordt. De Jonge: "De leden houden gewoon van je. We gaan dit samen doen."
De Jonge is niet bang voor een 'Rita Verdonk-scenario'. Die verloor in 2006 ook nipt de strijd om het leiderschap van de VVD van Mark Rutte. Toen ze later bij de verkiezingen meer stemmen haalde dan Rutte, eiste ze de eerste plek alsnog op. Het leidde tot een scheuring in de VVD.
Volgens De Jonge zal Omtzigt dat niet doen. "Dat hij zoveel steun krijgt, kan ik niet anders zien als een opdracht van de leden dat we als één team naar de verkiezingen moeten gaan."
Dat Pieter Omtzigt zoveel steun heeft binnen de partij, betekent nog niet dat hij nu ook de nieuwe fractievoorzitter wordt in de Tweede Kamer. Pieter Heerma blijft dat naar eigen zeggen tot aan de verkiezingen van maart volgend jaar.
Omtzigt baalt toch een beetje van zijn verlies. "Als ik meedoe, doe ik mee om te winnen. Ik ben van ver gekomen en was er heel dichtbij. Maar zo gaat het soms in de politiek."
Omtzigt over zijn nipte verlies: