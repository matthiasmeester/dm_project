De boerenactiegroep Farmers Defence Force (FDF) heeft voor woensdag 22 juli een landelijke actiedag aangekondigd. Het is niet duidelijk wat er die dag gaat gebeuren en dus ook niet of de actievoerders wegen of bedrijven gaan blokkeren.
Farmers Defence Force roept de rest van Nederland op die dag thuis te werken. Bij Omroep Brabant zegt Sieta van Keimpema van FDF: "Ga een dagje thuiswerken, of blijf gewoon een dag thuis als je al vakantie hebt. Dan kunnen we de stikstof reduceren en dat kan minister Schouten dan mooi inrekenen. Dan hoeven wij ons vee niet ziek te maken."
De minister wil boeren verplichten de hoeveelheid eiwit in veevoer tijdelijk te verlagen om de stikstofuitstoot omlaag te brengen. De kabinetsplannen om de uitstoot van ammoniak op deze manier te verminderen leidden deze maand al tot protesten.
FDF vroeg Schouten afgelopen week om de veevoerplannen uiterlijk 21 juli van tafel te halen, anders zouden er nieuwe acties volgen. De minister legde het ultimatum naast zich neer.
Agractie, een andere boerenactiegroep, heeft bij monde van Bart Kemp laten weten dat de vereniging zich nog niet aansluit bij de actiedag van FDF. Eerder liet de belangenorganisatie voor land- en tuinbouwers LTO al weten niet achter eventuele acties te staan waarbij supermarkten of snelwegen worden geblokkeerd. 
Wim Bens, waarnemend voorzitter van LTO, zei toen tegen de NOS dat de frustratie over de opgelegde maatregelen groeit. "De behoefte om dat met demonstraties te uiten is groot, en de sympathie voor demonstraties ook. Dat geldt niet voor illegale acties en zaken die het maatschappelijk draagvlak in gevaar brengen, zoals blokkades en intimidaties."