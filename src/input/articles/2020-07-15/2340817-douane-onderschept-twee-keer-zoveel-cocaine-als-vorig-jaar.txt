De douane heeft in de eerste helft van 2020 twee keer zoveel cocaïne onderschept als in dezelfde periode in 2019. Dat blijkt uit cijfers die de douane heeft gepubliceerd. Tussen januari en juli werd ruim 25.000 kilo cocaïne gevonden, tegenover ruim 12.000 kilo vorig jaar.
De grotere vangst komt volgens de douane door betere samenwerking, zowel met opsporingsdiensten binnen Nederland als met de douane van bijvoorbeeld Brazilië en België.
Het is niet duidelijk of er ook daadwerkelijk meer coke wordt gesmokkeld of dat er meer wordt opgespoord.
Nederland is een knooppunt van de internationale cocaïnehandel. Daar maakte Nieuwsuur deze video over:
In Vlissingen werd eind april een van de grootste drugsvangsten ooit gedaan in Nederland. In een container met bananen uit Costa Rica werd 4500 kilo cocaïne gevonden.
Vorig jaar werd ook al meer coke gevonden dan in 2018. Het grootste deel is bestemd voor andere landen. Dat Nederland zo'n belangrijke positie heeft in de internationale cokehandel, heeft volgens de politie onder meer te maken met onze goede infrastructuur.