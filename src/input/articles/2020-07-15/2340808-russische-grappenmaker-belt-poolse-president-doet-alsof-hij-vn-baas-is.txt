De Russische grappenmaker Vovan heeft de Poolse president Duda gebeld en gedaan alsof hij de Portugese VN-topman António Guterres was. Duda begreep dat hij met een grappenmaker te maken had toen 'Guterres' de naam van een Poolse wodka "te goed uitsprak", schrijft de president op Twitter.
Vovan (pseudoniem van Vladimir Koeznetsov) feliciteerde de conservatieve Poolse president met zijn recente herverkiezing, en probeerde hem vervolgens controversiële meningen te ontlokken.
Zo suggereerde Vovan dat de corona-uitbraak in Polen wellicht is veroorzaakt door Oekraïners, waarop Duda zei dat dat "misschien het geval is".
Verder ging het gesprek over lhbti-rechten. Critici verwijten Duda dat hij er homofobe ideeën op na houdt. De Russische grappenmaker vroeg de president of Donald Tusk, oud-premier van Polen en oud-voorzitter van de Europese Raad, zich tegen Duda keert omdat Tusk zelf bij de lhbti-gemeenschap hoort.
Vovan publiceerde het elf minuten lange telefoongesprek op YouTube:
Ook suggereerde Vovan dat Polen een deel van Oekraïne moet annexeren. Op verschillende momenten tijdens het gesprek klinkt de Poolse president verbaasd over de provocerende uitspraken van de nep-VN-baas. Op sommige momenten is hij sprakeloos.
Maar, twitterde Duda naderhand, toen had hij allang door dat het om een grappenmaker ging. De Portugese Guterres zou nooit zo goed de naam van het Poolse wodkamerk Zubrowka kunnen uitspreken.
De Poolse veiligheidsdienst onderzoekt hoe het kan dat de grappenmaker zo makkelijk de president aan de telefoon kreeg. Een Poolse medewerker bij de Verenigde Naties zou het telefoongesprek geautoriseerd hebben. Ook wordt onderzocht of de Russische geheime dienst betrokken is bij de actie.
Eerder belde de grappenmaker ook al met de Franse president Macron en de Britse premier Johnson.