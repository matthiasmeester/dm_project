Bij een inval in een recyclingbedrijf in Venlo zijn honderden kilo's goud gevonden ter waarde van miljoenen euro's. Ook zijn tien vuurwapens en munitie ontdekt, net als zeventien horloges van onder meer Rolex en Audemars Piguet.
Zaterdag was al bekend dat bij de inval door de politie, FIOD en het Openbaar Ministerie honderdduizenden euro's contant geld en enkele dure auto's in beslag zijn genomen. Het gaat onder meer om een Maserati, een Ferrari en een Porsche. De in beslag genomen spullen hebben een totale waarde van 10 miljoen euro.
De politie maakte deze beelden van de doorzoekingen:
"Een niet alledaagse vondst", zegt OM-woordvoerder Marieke van der Molen. "Het goud was verhuld en zat goed verstopt in het bedrijfspand. Daarom is het pas na een paar dagen gevonden."
Bij de zoektocht werd gebruikgemaakt van geavanceerde apparatuur van Defensie, waarmee gezocht kan worden naar verborgen ruimtes. Om hoeveel kilo goud het precies gaat, maakt het OM later bekend. "We kunnen dat nu nog niet zeggen, omdat het gemengd is met andere edelmetalen."
Ook drie woningen van personeelsleden zijn doorzocht. Twee werknemers zijn aangehouden, onder wie de eigenaar.
Het Limburgse metaalbedrijf wordt verdacht van het witwassen van criminele geldstromen, valsheid in geschrifte, heling en milieudelicten. Vermoedelijk voert het metaalrecyclingbedrijf geen correcte afvaladministratie en wassen ze via het bedrijf criminele gelden wit.
De eigenaar van het bedrijf zegt niets af te weten van de wapens en het goud. "Er zijn wapens gevonden, daar zegt mijn cliÃ«nt van dat hij niet wist dat die er lagen. En dat goud, daar reageert hij met verbazing op", aldus de advocaat van de eigenaar.
De afvalberg van metalen op het terrein zou hoger zijn dan 10 meter en dat mag niet volgens de vergunning. Ook zou er afval, waaronder zink, elektromotoren en lood, liggen op naastgelegen percelen.
De Explosieven Opruimingsdienst Defensie is ingeschakeld om een container vol oude munitie en mortieren onschadelijk te maken. In totaal zijn er 200 personeelsleden van alle diensten bij het onderzoek betrokken, zegt Van der Molen.
Volgens de woordvoerder "hebben meerdere signalen geleid tot het onderzoek". Het OM focust sinds begin dit jaar meer op wat ze noemen 'financieel rechercheren': het onderzoeken van geldstromen om mogelijk criminele activiteiten op te sporen. "Daar is dit een uitkomst van. De signalen waren recent, het onderzoek is vrij snel verlopen. "