"Elke versoepeling betekent meer drukte op de straat en in het openbaar vervoer. Daarom kan niet alles ineens open." Dat zei premier Rutte in een toelichting op de versoepeling van de maatregelen tegen de verspreiding van het coronavirus, die het kabinet vanavond bekendmaakte. Hij noemde het logisch dat de ene beroepsgroep zich vergelijkt met de ander en zich afvraagt waarom voor de een strengere maatregelen gelden dan voor de ander.
Rutte benadrukte dat het kabinet bij de besluiten over versoepeling van de coronamaatregelen niet alleen naar specifieke groepen kijkt, maar oog heeft voor het grotere geheel. Volgens hem zit in de aard van de versoepelingen geen waardeoordeel, maar een risico-afweging.
"Als we te snel gaan, en een tweede lockdown zou nodig worden, is dat nog veel slechter voor onze economie", zei Rutte, die iedereen opriep zich aan de maatregelen te houden.
De premier voegde eraan toe dat we vertrouwen mogen hebben, maar dat we waakzaam moeten blijven. Volgens hem is het verantwoord een aantal maatregelen terug te draaien, nu het aantal ziekenhuisopnamen en het aantal coronapatiënten op de intensive care daalt. Hij zei ook dat niet alles "in beton is gegoten en dat het kabinet open blijft staan voor overleg".
Hij vroeg ook jongeren mee te denken over de maatregelen. Binnenkort wil hij die uitnodigen op het Catshuis. De premier vindt dat de meeste kinderen en jongeren zich goed aan alle beperkingen hebben aangepast en hij complimenteerde hen daarvoor.
Ook had hij dus een oproep:
Dat de aangekondigde versoepelingen op 1 juni kunnen doorgaan, was de afgelopen dagen al duidelijk geworden. Vanmiddag bleek ook dat de basisscholen en de kinderopvang 8 juni weer helemaal open gaan. Sinds vorige week gingen basisschoolleerlingen maar de helft van de tijd naar school.
Verder is vanaf 1 juni weer terrasbezoek mogelijk, mits mensen anderhalve meter afstand bewaren, en gaan ook restaurants, cafés, culturele instellingen en musea weer beperkt open. Leerlingen van het voortgezet onderwijs kunnen ook weer terecht op school en de bezoekregeling in verpleeghuizen wordt uitgebreid.
Minister De Jonge herhaalde dat het de bedoeling is dat iedereen met klachten zich in juni kan laten testen. Dat kan dan bij de plaatselijke GGD. Iemand met klachten hoeft niet meer langs de huisarts.
Aanmelding gebeurt via een landelijke telefoonnummer. Als iemand positief wordt getest, krijgen hij en zij en zijn huisgenoten van de GGD het advies thuis in quarantaine te gaan.
Mensen die nu al getest kunnen worden als ze klachten hebben, zoals zorgmedewerkers, hoeven niet meer eerst 24 uur te wachten, maar kunnen zich meteen laten testen.
De Jonge zei ook dat het kabinet werkt aan een 'dashboard' waarin allerlei informatie komt die van belang kan zijn voor nieuwe maatregelen. Het gaat dan bijvoorbeeld om het aantal nieuwe ziekenhuisopnamen, IC-patiënten en positieve testen, het aantal mensen dat door één patiënt wordt besmet, maar bijvoorbeeld ook de drukte op straat en de resultaten van gedragsonderzoek.
"Op die manier moet het zicht op de coronamaatregelen worden verbeterd." Het dashboard dient in de eerste plaats als instrument voor het kabinet, maar het kan ook gaan functioneren als waarschuwingssysteem voor het publiek.
De premier zei dat hij er nog niet uit is hoe het met vakanties in het buitenland moet gaan. "We moeten eerst weten hoe de situatie is in andere landen." Op dit moment geldt nog het advies om alleen naar het buitenland te reizen als dat noodzakelijk is.
Politiek verslaggever Ron Fresen kwalificeert de versoepelingen van het kabinet als de eerste echt grote stap naar een "weer een normaal leven". Deze maatregelen leiden tot veel meer mensen op straat en in het openbaar vervoer en niemand weet precies hoe dit gaat uitpakken. Fresen noemt het dan ook politiek spannend voor het kabinet, omdat het slecht is voor het draagvlak als versoepelingen weer moeten worden teruggedraaid.