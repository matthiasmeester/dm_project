Wekenlang hield boswachter Erik de Jonge geheim dat een zeearend aan het broeden was bij de Brabantse Wal; een natuurgebied tussen Bergen op Zoom en de Belgische grens. Nu komt hij met het nieuws naar buiten, maar niet omdat er jonkies zijn.
"Vorige week heeft een boommarter de twee eieren van de zeearend opgegeten", vertelt hij teleurgesteld aan Omroep Brabant. De twee roofvogels werden vorig jaar al door de boswachter gespot.
"Toen waren ze pas vier jaar oud en net te jong om een nestje te maken. Dit jaar gebeurde het wel. Ik heb weken mijn mond gehouden, zodat ze in alle rust aan gezinsuitbreiding konden werken. Ik heb alles vastgelegd. Het paren, het nest bouwen en het broeden."
"Maar vorige week was het ineens stil", zegt De Jonge. "Ik heb nog een paar dagen afgewacht, maar het bleef stil. Toen ben ik onder het nest in de boom gaan zoeken en vond ik de gebroken eierschalen."
De boswachter heeft grote moeite met de afloop van zijn droom, die eindigde in een kleine nachtmerrie. "Toen ik hier begon, zei ik dat er binnen 10 jaar zeearenden zouden broeden en zich zouden uitbreiden. Dat leek nu werkelijkheid te worden. Ze waren er zo dichtbij."
"Als ze volgend jaar terugkomen, ga ik ze helpen", zegt hij. "Zodra ik weet in welke boom ze broeden, plaats ik een marterkraag rond de stam. Dat is een glad plastic omhulsel rond de bast, waardoor de boommarter niet meer de boom in kan klauteren."
De twee eieren zijn dan opgegeten, maar de roofvogels leven nog. "Ik was het vrouwtje even kwijt, maar ik heb haar weer gezien. Vrouwtjes hebben een rouwproces en verdwijnen dan even uit beeld. Dit jaar gaan ze geen eieren meer leggen, maar ik heb goede hoop dat ze volgend jaar terugkomen."