Helemaal hetzelfde als vóór de coronacrisis zal een bioscoop- of theaterbezoek niet zijn, maar toch: vanaf 1 juni kunnen we waarschijnlijk weer een filmpje pakken of naar een voorstelling. De verwachting is dat het kabinet vanavond in een persconferentie bekendmaakt dat versoepelingen als deze kunnen doorgaan.
Voor de bioscopen en theaters gelden wel strikte voorwaarden: iedereen moet anderhalve meter afstand houden en er mogen maar dertig mensen in de zaal zitten. En dat is voor niemand rendabel, zegt Gulian Nolthenius van de NVBF, de brancheorganisatie voor bioscopen en filmtheaters. "Er draaien minder films, want je wil de bezoekersstromen kunnen reguleren. En dan heb je ook nog eens veel minder bezoekers per film. Dus je praat over forse dalingen."
Toch gaat het overgrote deel van alle bioscopen en filmtheaters in Nederland vanaf 1 juni weer open, verwacht Nolthenius. "Daarbij horen ook de drie grote spelers Pathé, Kinepolis en Vue, die samen twee derde van de markt in handen hebben."
Pathé, de keten met de meeste vestigingen in Nederland, heeft al meer dan 36.000 bioscoopkaartjes verkocht. De films die op de eerste dagen van juni worden vertoond, beginnen zelfs al uitverkocht te raken, zegt een woordvoerder.
Maar ook voor Pathé is de heropening van de bioscopen niet rendabel. "Met een capaciteit van maximaal dertig bezoekers is gemiddeld een op de vier stoelen beschikbaar", aldus het bedrijf. In sommige gevallen, zoals bij de vestiging in Eindhoven, daalt het aantal tickets dat op een dag kan worden verkocht zelfs met 90 procent.
Toch is Pathé naar eigen zeggen heel blij dat de bioscopen weer open kunnen "en inkomsten kunnen genereren". Voor kleinere filmtheaters is dat lastiger. Zo heeft Margret Wagenaar, directeur van Cinema Enkhuizen, besloten om de deuren ook na 1 juni dicht te houden.
In haar bioscoop is één zaal, waar normaal gesproken zes films per week worden gedraaid. In de zomer wordt dat aantal teruggeschroefd naar vier voorstellingen. "Als je dan een film inzet voor twintig bezoekers, zijn je kosten hoger dan je inkomsten", zegt Wagenaar, die per voorstelling zaalhuur betaalt. "Geen film betekent geen zaalhuur, geen filmhuur en geen personele kosten."
De bioscoopdirecteur wijst erop dat naast rendabiliteit ook iets anders meespeelt in haar overweging: logistiek. "Cinema Enkhuizen zit in een oude, ronde verdedigingstoren. De afstand tussen de stoelen is klein. Als je eenmaal in de rij zit, hoe kom je er dan weer uit? Dat soort hobbels zijn nu nog te groot."
Wagenaar leidt ook een ander filmtheater, in Hoorn. Die bioscoop gaat na 1 juni wel weer open. "Daar zit alles op de begane grond, er zijn veel in- en uitgangen. De logistiek is daar makkelijker te regelen. Hoewel ik me soms wel afvraag: waar ben ik mee bezig? We moeten eigenlijk weer helemaal opnieuw beginnen om het pand met de nieuwe regels toegankelijk te maken."
Dat geldt ook voor theaters. Sommige grote spelers, zoals Carré in Amsterdam en het Rotterdamse Luxor Theater, blijven na 1 juni voorlopig gesloten. Het Luxor, dat bestaat uit twee theaters met in totaal 2400 stoelen, schrijft op zijn website dat opengaan nu nog "geen werkbare situatie" oplevert. "Bij een musical bijvoorbeeld, staat er zo dertig man alleen al op het toneel", aldus een woordvoerder.
Ook Carré, met bijna 1800 stoelen, zegt "genoodzaakt" te zijn de deuren nog gesloten te houden.
Het DeLaMar Theater in Amsterdam, met plaats voor 1550 bezoekers, heeft besloten om wel op te starten, met een aangepaste programmering waarvan de opbrengst volledig naar de optredende artiesten gaat. Een woordvoerder erkent dat dat eigenlijk niet rendabel is. "Maar wij zitten in een luxe positie, omdat we steun krijgen van de VandenEnde Foundation."
Wel is het Amsterdamse theater natuurlijk aan bepaalde voorwaarden gebonden. "De voorstellingen mogen niet te lang duren, er is geen pauze en ook op het toneel moet de onderlinge afstand gewaarborgd zijn. Dus geen enorme toneelstukken of musicals, maar vooral theatermonologen en liedjesprogramma's."
Cabaret zit er met dertig bezoekers ook nog niet in, zegt de woordvoerder. "Cabaretiers spelen natuurlijk op de lach, de voorstelling ontstaat in de zaal. En daarvoor geldt: hoe meer publiek, hoe beter."