Hongarije laat niet meer toe dat mensen die van geslacht veranderen zich ook anders in de burgerlijke stand laten registreren. Het geslacht bij de geboorte en de genetische samenstelling van de persoon wordt weer leidend. Een wetsvoorstel daartoe is met een grote meerderheid aangenomen in het parlement.
Het is daardoor voor transgenders niet meer mogelijk in de burgerlijke stand als zodanig te worden geregistreerd. Het was in Hongarije sinds 2004 mogelijk officieel van geslacht te veranderen.
In het parlement, waar de conservatieve premier Orbán een grote meerderheid heeft, stemden 134 afgevaardigden voor en 56 tegen het wetsvoorstel. Orbán domineert de Hongaarse politiek al tien jaar en zegt te werken aan "een nieuw cultureel tijdperk" dat de nadruk legt op christelijke en traditionele waarden.
Een belangenvereniging wil de wet nu aanvechten bij de Europese Unie en de Verenigde Naties.
Volgens Amnesty werpt het besluit Hongarije "terug naar de donkere middeleeuwen". "Deze wetswijziging zal transgenders en interseksuelen niet alleen blootstellen aan meer discriminatie, maar ook een al intolerante en vijandige omgeving verergeren", vreest de mensenrechtenorganisatie. Ze vindt dat het Grondwettelijk Hof de wet moet bekijken en snel nietig moet verklaren.