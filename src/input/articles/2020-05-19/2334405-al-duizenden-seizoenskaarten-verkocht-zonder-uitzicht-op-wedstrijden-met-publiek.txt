Voetbalclubs uit de eredivisie die zijn begonnen met de verkoop van seizoenskaarten, zijn enthousiast over de animo. FC Twente verkocht sinds de start van de verkoop vier dagen geleden meer dan 10.000 kaarten. In andere jaren waren dat er na vier dagen zo'n 3000 tot 4000.
De club uit Enschede zegt tegen RTV Oost trots te zijn op de supporters. "Vooral omdat zij bereid zijn om een seizoenskaart aan te schaffen zonder uitzicht op het bijwonen van de wedstrijden, die vanaf september weer in de eredivisie worden gespeeld." Het is vanwege de huidige coronaregelgeving onwaarschijnlijk dat voetbalfans vanaf het begin van de competitie naar het stadion mogen komen. Ook is nog denkbaar dat de competitie later begint.
Een deel van de clubs uit de eredivisie is nog niet begonnen met de verkoop van seizoenskaarten. Het gaat om Ajax, AZ, Feyenoord, PSV, FC Utrecht, Vitesse, Sparta, FC Emmen, PEC Zwolle en ADO Den Haag.
Sommige clubs beginnen deze week nog. De clubs die wel al zijn begonnen zijn Willem II, Heracles, FC Groningen, SC Heerenveen, VVV Venlo, FC Twente, Fortuna Sittard en RKC Waalwijk.
Ook andere clubs verkochten veel kaarten. Willem II begon vorige week met de verkoop. Daar zijn er inmiddels meer dan 3000 verkocht. "De eerste dag ging gelijk heel goed. We verkochten er 1700, 40 procent meer dan in andere jaren", zegt een woordvoerder. Ook een week na de start loopt de verkoop nog goed. "Er heerst een 'ik wil erbij horen-cultuur'. Je ziet heel erg een stukje commitment richting de club."
Dat herkent ook Heracles. "Er is sprake van een bepaalde saamhorigheid. Dat zal ook wel door corona komen, verwacht ik", zegt een woordvoerder. De club uit Almelo heeft na een week zo'n 2500 seizoenskaarten verkocht. "Dat ligt tientallen percentages hoger dan vorig jaar."
Vorige week maakten clubs uit de ere- en eerste divisie bekend dat ze hun fans diverse opties aanboden om gemiste wedstrijden uit het voortijdig afgebroken seizoen te compenseren. Zo konden supporters bijvoorbeeld kiezen uit korting op nieuwe seizoenskaarten, vouchers voor webshops en vrijkaarten voor het nieuwe seizoen. Het liefst zien clubs echter dat fans in crisistijd solidair zijn en afzien van de compensatiemogelijkheden.
Een groot deel van de supporters heeft gehoor gegeven aan die oproep. "We krijgen positieve respons. Veel mensen zien van de tegemoetkoming af. Ze kiezen ervoor hun club te steunen", meldt ADO Den Haag. "99 procent van de huidige kaarthouders zegt geen compensatie te willen", zegt een woordvoerder van PEC Zwolle.
Tegemoetkoming voor nieuwe seizoen
Er zijn ook clubs die al hebben aangekondigd dat seizoenkaarthouders geld terug kunnen krijgen voor wedstrijden waar ze vanwege corona niet bij mogen zijn.
Willem II heeft laten weten dat die tegemoetkoming afhankelijk is van het aantal wedstrijden dat zonder publiek wordt gespeeld. Ajax maakte vandaag bekend dat fans in het ergste geval het volledige bedrag van de seizoenskaart kunnen terugkrijgen, als alle wedstrijden zonder publiek moeten worden gespeeld.