President Trump zegt dat hij ongeveer anderhalve week hydroxychloroquine gebruikt, ondanks dat hij negatief blijft testen op het coronavirus. Medici waarschuwen voor het medicijn. Hartritmestoornissen behoren tot de bijwerkingen. Bij onjuist gebruik kan het middel fatale gevolgen hebben, het is dus gevaarlijk om dat zomaar aan patiënten te geven.
Volgens Trump is het middel preventief en gebruiken veel mensen die in de eerstelijnshulp werken en artsen het ook. Baat het niet dan schaadt het niet, stelde hij, ondanks de waarschuwingen die zijn uitgegaan.
'Wat heb je te verliezen?', vraagt Trump zich af:
Hydroxychloroquine is ooit ontwikkeld als medicijn tegen onder andere malaria. Trump heeft het middel meermaals aangeprezen als kansrijke coronabestrijder. Het effect is echter niet bewezen. De onderzoeken die er tot nu toe naar gedaan zijn, wijzen zelfs in tegengestelde richting.
Er zouden juist meer mensen overlijden na gebruik van het medicijn. De Amerikaanse overheid wijst op de risico's bij gebruik van het malariamiddel. Ook het Europees medicijnagentschap EMA en de Nederlandse medicijnautoriteit CBG (College ter Beoordeling van Geneesmiddelen) adviseerden in april artsen om coronapatiënten goed te monitoren die deze medicijnen krijgen.
Dat moet zeker bij patiënten met bestaande hartproblemen die gevoelig zijn voor hartritmestoornissen. Het middel zou door de mogelijke dodelijke bijwerkingen alleen gebruikt moeten worden in een ziekenhuis of bij een wetenschappelijke studie. 
Het RIVM schrijft dat hydroxychloroquine "niet of maar beperkt" helpt bij de behandeling van al besmette mensen. Ook het RIVM waarschuwt voor ernstige bijwerkingen: "Daarom wordt gebruik van chloroquine en hydroxychloroquine ontraden buiten het ziekenhuis en ook in het ziekenhuis kan het niet aan iedere willekeurige covid-19-patiënt worden toegediend. Toediening kan alleen nog maar via een onderzoek met een duidelijk protocol." 
Trump zei maandag dat zijn arts hem het medicijn niet heeft voorgeschreven, maar dat hij erom heeft gevraagd. "Ik ben ermee begonnen, omdat ik denk dat het een goed middel is", zei Trump. "Ik heb er veel goede verhalen over gehoord."
Ook bij het Trump doorgaans goedgezinde Fox News klonk kritiek op de uitspraken van de president. Presentator Neil Cavuto waarschuwde dat het middel dat Trump nu zegt te gebruiken dodelijk kan zijn voor met name kwetsbare mensen. Cavuto benadrukte dat hydroxychloroquine alleen gebruikt wordt onder streng toezicht en dat mensen het thuis niet moeten gebruiken. "Ik maak geen punt om politieke redenen, maar omdat het om leven en dood gaat."
Volgens correspondent Marieke de Vries probeert Trump in deze coronacrisis optimisme en hoop uit te stralen. "Hij wil sterk overkomen voor zijn achterban", zegt ze in het NOS Radio 1 Journaal. "En hij zet zich af tegen de Democraten, die in zijn ogen negatief zijn en alleen maar nee zeggen."
Trump wil de indruk wekken dat het malariamiddel zo ongevaarlijk is dat zelfs de president het preventief kan nemen, zegt De Vries. "Maar dat is discutabel, want de Amerikaanse voedsel- en medicijnautoriteit heeft het gebruik van hydroxychloroquine eerder ten strengste afgeraden. De president geeft daarmee valse hoop. Dit kan mensen in gevaarlijke situaties brengen."
Volgens De Vries kwam na de uitspraken van Trump de ene na de andere arts voorbij op televisie en Twitter. "Die artsen voelden zich geroepen om mensen op het hart te drukken niet naar de apotheek te stappen om dit malariamiddel te kopen."
Toen Trump het middel in een eerdere persconferentie al eens aanprees, ontstond er een run op. "Dat leidde toen tot een tekort", zegt De Vries. "En dat is gevaarlijk voor de mensen die het medicijn echt nodig hebben."