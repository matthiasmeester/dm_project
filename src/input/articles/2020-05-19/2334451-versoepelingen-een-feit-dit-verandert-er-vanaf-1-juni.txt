Premier Rutte en minister De Jonge hebben in de persconferentie de verdere versoepeling van de coronamaatregelen toegelicht. Zoals verwacht gaan de aangekondigde versoepelingen per 1 juni door. Dat is volgens Rutte verantwoord, gezien de cijfers over de corona-epidemie en het laatste advies van het Outbreak Management Team.
"De ruimte die er nu is, hebben we met elkaar verdiend", complimenteert premier Rutte. Het mantra blijft: blijf thuis bij klachten, houd anderhalve meter afstand, vermijd drukte, was vaak je handen en werk zoveel mogelijk thuis. 
Het verbod op groepsvorming in de open lucht vervalt per 1 juni. Mensen mogen dan weer buiten samenkomen als ze anderhalve meter afstand houden. Dus met vier of vijf man samen in het park zitten, is geen probleem, zei Rutte. Maar als het te druk wordt, is het al snel een evenement en zal er net als nu worden ingegrepen.
Dit verandert er op 1 juni nog meer:
Het kabinet houdt vast aan de opening van horeca op 1 juni, vanaf 12.00 uur. Ondanks druk vanuit de branche, die vanwege het zomerse weer graag eerder de deuren wilde openen. Het kabinet heeft erover gesproken om cafés en restaurants al het hele pinksterweekend open te laten gaan, maar ziet daarvan af uit vrees dat het anders te druk wordt. "De horeca open is een spannende stap. We kunnen helaas niet alle wensen vervullen."
In een café, restaurant of strandtent mogen 30 mensen binnen zijn, in een ruimte. Het personeel en mensen buiten, bijvoorbeeld op het terras, worden hierbij niet meegerekend. Rutte zegt dat het eerdere plan, waarbij de medewerkers wél meetelden, niet goed uitvoerbaar is.
Een uitzondering wordt gemaakt voor klanten die samen een huishouden vormen. Zij mogen samen aan een tafel zitten, zonder de anderhalve meter afstand te bewaren. Klanten moeten reserveren en in een checkgesprek vooraf wordt ingeschat of een bezoek risico's oplevert.
Op terrassen geldt geen maximumaantal personen. Wel moet iedereen aan een tafel zitten en anderhalve meter afstand tot elkaar houden (behalve mensen uit hetzelfde huishouden).
Discotheken blijven gesloten en grote (vergunningsplichtige) evenementen blijven niet toegestaan.
Basisscholen gaan 8 juni weer helemaal open. Sinds 11 mei gingen basisschoolleerlingen maar de helft van de tijd naar school; dat wordt dus verruimd. Ook de buitenschoolse opvang gaat weer volledig open op 8 juni. Kinderen worden dan weer opgevangen op hun vaste dagen die zijn afgesproken in het contract.
Voorwaarde blijft wel dat de komende twee weken vast komt te staan dat het echt veilig is om de scholen helemaal te heropenen.
De middelbare scholen gaan, zoals eerder al was aangekondigd, ook weer open. Dit gebeurt op 2 juni, de dag na Pinksteren. Alle leerlingen moeten anderhalve meter afstand houden. Ook het voortgezet speciaal onderwijs kan 2 juni weer opgestart worden, mits dat mogelijk is.
Op 15 juni gaan het middelbaar beroepsonderwijs en het hoger onderwijs (hbo en universiteiten) weer beperkt starten met toetsing, tentamens, praktijklessen en begeleiding van kwetsbare studenten op de instelling.
Culturele instellingen waaronder theaters, concertzalen, musea, monumenten, podia, muziekscholen, centra voor de kunsten en bioscopen kunnen de deuren weer openen op 1 juni om 12.00 uur.
De voorwaarde is dat bezoekers altijd anderhalve meter afstand bewaren en reserveren. Ondernemers moeten een checkgesprek vooraf houden en een maximum van 30 bezoekers hanteren. Bij musea en monumenten is het maximale aantal bezoekers gebouwafhankelijk. 
Festivals zijn toegestaan als ze voorstellingen presenteren voor maximaal 30 bezoekers die anderhalve meter afstand houden.
De bezoekregeling voor verpleeghuizen wordt uitgebreid. Sinds vorige week mocht bij wijze van proef onder strikte voorwaarden in 26 verpleeghuizen één vaste bezoeker per bewoner naar binnen. Vanaf 25 mei zal dit worden uitgebreid naar meer locaties.
Het perspectief is dat vanaf 15 juni de bezoekregeling landelijk wordt aangepast.
Er komt er een verruimde bezoekregeling voor de gehandicaptenzorg en ook de dagbesteding start weer op. Op uiterlijk 15 juni moet iedere cliënt bezoek kunnen ontvangen.
Het openbaar vervoer zal zoals eerder al werd aangekondigd vanaf 1 juni weer rijden volgens normale dienstregeling. Wel is het alleen bedoeld voor noodzakelijke reizen.
Het dragen van een niet-medisch mondkapje is vanaf 1 juni verplicht. Wie dit niet doet, kan een boete van 95 euro krijgen.
Zolang het coronavirus onder controle blijft, komt er dus stap voor stap meer ruimte. 
Vanaf 1 juli: campings en vakantieparken kunnen weer helemaal open, inclusief gezamenlijke douche- en toiletvoorzieningen. Restaurants, cafés, bioscopen en theaters mogen opschalen naar maximaal honderd gasten - nog steeds alleen op reservering en met voldoende tussenruimte.
Kerken, congrescentra en crematoria mogen weer bijeenkomsten organiseren tot honderd personen. Ook trouwpartijen met maximaal honderd gasten zijn vanaf 1 juli weer toegestaan.
Vanaf 1 september: alle sporten zijn weer toegestaan, dus ook contactsporten als voetbal en wedstrijden in het betaald voetbal. Dit zal wel zonder publiek zijn.
Sauna's, sportscholen, casino's mogen weer open en ook sekswerkers kunnen weer aan de slag.