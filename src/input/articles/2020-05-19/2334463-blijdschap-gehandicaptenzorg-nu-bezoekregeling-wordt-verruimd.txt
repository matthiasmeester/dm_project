Er komt een verruimde bezoekregeling voor de gehandicaptenzorg en ook de dagbesteding start weer op. Het is een van de versoepelingen van de coronamaatregelen die het kabinet bekend heeft gemaakt. Boris van der Ham, voorzitter van de Vereniging Gehandicaptenzorg Nederland (VGN), is verheugd: "Er is een horizon geschetst."
Uiterlijk 15 juni zou iedere cliënt bezoek moeten kunnen ontvangen. Kinderen op een woongroep kunnen volgende week al bezoek ontvangen, van twee vaste bezoekers. Dat is maatwerk, weet Van der Ham. "Alle instellingen bekijken zelf wat wel of niet haalbaar is." En per 1 juli wordt met iedere cliënt die dat wenst een afspraak gemaakt over logeren buiten de instelling, aldus VGN.
Nederland telt zo'n 200.000 mensen met een beperking die zorg ontvangen. Van hen wonen er 75.000 verstandelijk en lichamelijk gehandicapten in zorginstellingen.
Ton Hoegee, begeleider op woongroep van zorginstelling 's Heeren Loo, is blij dat er meer mogelijk wordt voor cliënten en ouders. Hij ziet al wekenlang "schrijnende situaties" op zijn werk: ouders die hun kind niet kunnen bezoeken, laat staan aanraken. Of medebewoners die al twintig jaar samenwonen en elkaar van de een op de andere dag niet meer zien, omdat ouders besloten hun kind thuis op te vangen.
De versoepeling is "goed nieuws", zegt Hoegee. Al vraagt hij zich wel af hoe dit in de praktijk werkt. "Wij delen onze cliënten in, in risicogroepen. Sommigen zijn kwetsbaar omdat ze een hartafwijking of suikerziekte hebben. Deze kwetsbare mensen wonen op de groep met cliënten die gezond zijn. Een gezonde cliënt kan dus niet zomaar bezoek ontvangen, omdat ze na het bezoek medebewoners kunnen besmetten. Ik zie nog niet hoe we dit moeten oplossen", aldus Hoegee.
Bovendien is anderhalve meter afstand bewaren volgens de begeleider onmogelijk. "Dat zijn cliënten niet gewend, afstand bestaat in onze sector normaal gesproken niet."
"Het is de eerste persconferentie waarin mensen met een beperking genoemd worden", reageert John van Splunder verheugd. "Dat werd een keer tijd." Zijn dochter Shanti heeft een verstandelijke beperking en zit sinds de corona-uitbraak thuis, maar kan na 15 juni weer naar de dagopvang.
Ik kreeg toevallig vandaag een mail van de instelling waar mijn dochter werkt. "Ze moeten zich blijvend houden aan de anderhalve meter. Dat wordt lastig."
Zijn dochter werkt normaal gesproken vijf dagen per week op de dagbesteding. Van het een op het andere moment zat ze thuis, maar intussen is ze eraan gewend. "Ze vindt het nu wel best thuis. Soms heeft ze een corona-dagje, dan zit ze in een dip."
En niet alleen zijn dochter heeft daar last van. Van Splunder: "Het is thuis goed te doen want het is een lieve meid, maar af en toe heb je wel even zoiets van 'nu even niet'. De irritatie over en weer neemt toe na wekenlang thuiszitten. Dat wordt anders als de dagbesteding weer opstart: dan heb je net iets meer lucht."