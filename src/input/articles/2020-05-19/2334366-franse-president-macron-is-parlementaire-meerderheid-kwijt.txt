De partij van president Macron is haar meerderheid in het parlement kwijt. Een groep dissidenten heeft besloten om op te stappen en met anderen een eigen fractie te vormen: 'Ecologie, Démocratie, Solidarité'.
De groep heeft bijna 20 leden. Die zijn voor een groot deel afkomstig uit de linkervleugel van Macrons partij La République En Marche (LREM).
Door het opstappen van zijn partijgenoten, heeft LREM nog maar 288 zetels in de Assemblée. Voor een absolute meerderheid zijn er 289 nodig.
"Als je terugkijkt op de afgelopen drie jaar is er te weinig gedaan voor het klimaat en voor het terugdringen van inkomensverschillen", zei een van de dissidenten, Cédric Villani, vanochtend op de Franse radio.
Afgelopen weekend besloot het prominente partijlid Aurélien Taché al om op te stappen uit Macrons partij. Hij verweet LREM "alleen maar rechts beleid" te voeren. Hij is nu samen met Villani een van de voormannen van de nieuwe fractie.
De timing is niet toevallig. De linkse dissidenten zeggen juist nu de handen ineen te willen slaan. "We willen voorstellen op tafel leggen voor de toekomst, voor als het gewone leven (na corona) weer op gang komt", zei Villani.
De nieuwe fractie zegt vijftien prioriteiten te hebben, waaronder verbetering van de gezondheidszorg en hogere belastingen op kapitaal en bezit. Ook willen ze meer doen aan gelijkheid tussen mannen en vrouwen. "Er is niet één politieke groep in Frankrijk die zoveel vrouwen telt (als wij)."
Het opstappen van Macrons parlementariërs zorgt voor grote ophef in Frankrijk. Dagblad Le Parisien noemde het "een dikke middelvinger" richting de president.
Emmanuel Macron kamp al jaren met slechte scores in de peilingen. Hij kreeg lange tijd flinke protesten te verduren van de Gele Hesjes. De aangekondigde pensioenhervormingen zorgden ook voor de demonstraties. Naast dit maatschappelijk protest is er nu dus ook 'officieel' parlementair protest.
De president kan nog wel rekenen op steun van enkele kleine partijen die zijn beleid steunen. Maar zijn machtsbasis in het parlement is wel wankel geworden. Bovendien heeft de oprichting van een nieuwe fractie ook een psychologisch effect.
De regering wordt nu letterlijk gewezen op de onrust binnen de eigen gelederen. En maatschappelijke bewegingen, die de afgelopen tijd demonstreerden tegen Macron, kunnen zich wel eens gesteund voelen door de dissidenten in het parlement.