Het is aannemelijk dat er een besmetting met het coronavirus heeft plaatsgevonden van nerts op mens, zegt minister Schouten van Landbouw. Het is niet duidelijk bij welke nertsenhouderij dit gebeurd is.
Volgens de minister werd de kans op besmetting van nerts op mens niet groot geacht. Bij een van de medewerkers is aangetoond dat het virus overeenkomsten vertoont met het virus dat van nertsen op datzelfde bedrijf werd gevonden. Het zou voor het eerst in Nederland zijn dat een mens door een dier is geÃ¯nfecteerd met het coronavirus. De minister kon niet zeggen hoe dat in andere landen is.
Er zijn extra maatregelen afgekondigd voor nertsenhouderijen. "Alle bedrijven worden gescreend en er komt een bezoekverbod voor in de stallen." Medewerkers moesten al beschermende kleding dragen. Volgens Schouten hangt het virus niet in de lucht buiten de stallen.
Het is vooralsnog niet nodig om dieren te ruimen. "We willen eerst een breder beeld krijgen van alle fokkerijen. Ruimen is het uiterste middel, eerst willen we andere maatregelen treffen."
Er wordt onderzoek gedaan naar andere (boerderij)dieren. De minister zegt dat er nu bijvoorbeeld ook naar varkens wordt gekeken. Ze benadrukt dat er geen varkens besmet zijn. "Maar we willen onderzoeken hoe de overdracht tussen dieren en mensen gaat."
Eerder waren al katten en een hond besmet. De minister zegt dat als een huisdier besmet is, dat het dier binnen moet blijven en dat fysiek contact vermeden moet worden tot het dier beter is. "Dat is niet omdat we een groot risico voor de eigenaren zien. Besmetting van mens op mens is vele malen groter." Bij twijfel raadt ze aan om naar de dierenarts te gaan.