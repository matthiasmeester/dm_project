Thomas Thabane, de premier van Lesotho, is opgestapt. Zijn ontslag volgt op maandenlange druk vanwege de beschuldiging dat hij betrokken is bij de moord op zijn ex-vrouw in 2017.
De 80-jarige leider van het Afrikaanse land zegt te stoppen vanwege zijn leeftijd. "Ik ben niet zo actief meer als voorheen", zei Thabane in een speech op televisie. "Het is tijd om me terug te trekken uit het publieke leven."
Thabane's eigen partij, de All Basotho Convention, oppositiepartijen en bemiddelaars drongen de laatste maanden al aan op zijn vertrek.
De vertrekkend premier zei in zijn toespraak niks over de beschuldiging dat hij te maken heeft met de moord op zijn ex-partner. Zij werd twee dagen voor Thabanes inauguratie in 2017 doodgeschoten in een buitenwijk van de hoofdstad van Lesotho.
Er zou sprake zijn geweest van een familievete, maar de daders zijn nooit gepakt. Korte tijd later trouwde Thabane met zijn huidige vrouw. Zij is officieel aangeklaagd voor betrokkenheid bij de moord, maar het stel spreekt alle beschuldigingen tegen.
In januari kondigde Thabane al aan dat hij zou opstappen. Minister van Financiën Majoro wordt vermoedelijk woensdag beëdigd als zijn opvolger.