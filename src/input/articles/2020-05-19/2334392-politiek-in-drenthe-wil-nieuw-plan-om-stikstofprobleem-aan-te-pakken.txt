Een meerderheid van Provinciale Staten in Drenthe wil dat minister Schouten van Landbouw een nieuw plan bedenkt om de stikstofproblematiek aan te pakken. Daarin zou moeten staan dat de agrarische sector verduurzaamt om de stikstofuitstoot te beperken en niet dat boeren moeten worden uitgekocht.
CDA, VVD, PvdA, Forum voor Democratie, ChristenUnie, GroenLinks en Sterk Lokaal dienen morgen een motie in. Daarin roepen ze de gedeputeerde op om er bij de minister op aan te dringen dat ze haar stikstofbeleid herziet.
Provinciale Staten in Drenthe hadden al forse kritiek op het stikstofbeleid van minister Schouten. De partijen zijn van mening dat "de agrarische sector en de natuur van grote waarde zijn voor de leefbaarheid van het platteland", aldus de opstellers van de motie CDA en VVD.
"We vragen gedeputeerde Jumelet bij de minister aan te dringen op het wegnemen van de zorgen en onrust bij boeren die wachten op uitsluitsel over het legaliseren van activiteiten die onder Programma Aanpak Stikstof (PAS) legaal waren, zoals bemesten. De onzekerheid duurt te lang en de boeren moeten weten waar ze aan toe zijn" zegt CDA-Statenlid Siemen Vegter tegen RTV Drenthe.
"Daarnaast willen we de minister duidelijk maken dat we willen inzetten op innovatie en extensivering bij de boerenbedrijven rond de natuurgebieden. Dat heeft de voorkeur boven het beÃ«indigen van deze agrarische bedrijven. We willen deze belangrijke sector in Drenthe overeind houden", zegt Vegter.
Boeren opkopen om de vrijgekomen stikstofrechten via salderingsregelingen aan niet-agrarische activiteiten of zelfs voor andere provincies te gebruiken, zijn uit den boze, vindt een Statenmeerderheid. De truc van de provincie Noord-Brabant, die bedrijven in onder meer Drenthe opkocht om in de eigen provincie stikstofruimte vrij te maken, ligt hen nog vers in het geheugen.
VVD-Statenlid Johan Moes voegt daaraan toe: "Het is bovendien belangrijk dat de provincie een regierol krijgt in deze kwestie. We willen onwenselijke situaties voorkomen, zoals leegstand en het speculatief opkopen van stikstofruimte. Hiervoor moet de minister de regels aanpassen. De agrarische sector in Drenthe moet toekomst blijven houden."
Gedeputeerde Jumelet had Provinciale Staten eerder gevraagd om met een visie te komen op de plannen van de minister. Deze motie is de weerslag daarvan en de gedeputeerde kan die eind deze maand inbrengen in het overleg tussen de provincies en minister Schouten.