De politie heeft drie mannen opgepakt die verdacht worden van drugshandel via het darkweb. Een 33-jarige man uit Rotterdam en een vader (59) en een zoon (30) uit Spijkenisse zitten vast, meldt het Openbaar Ministerie.
De twee uit Spijkenisse runden een bedrijf in Barendrecht waar 400.000 xtc-pillen lagen opgeslagen. Het bedrijf vervaardigde ketels voor de productie van drugs. Er werden recent nog op grote schaal drugs geproduceerd. De twee werden na een inval gearresteerd.
In februari werden al een 40-jarige man uit Voorburg en een 38-jarige man uit Pijnacker opgepakt. Dat gebeurde in samenwerking met de Duitse justitie. De man uit Voorburg zou de verkoop op het verborgen deel van het internet hebben georganiseerd.
De man uit Pijnacker deed de drugs in pakketjes in Duitsland op de post. Ze zouden zeker 1300 drugspakketten hebben verstuurd, met amfetamine, xtc, coca√Øne, hasj en ketamine.
Het OM verdenkt de 33-jarige Rotterdammer ervan dat hij de drugs leverde aan de man uit Pijnacker. De Rotterdammer is op 22 april aangehouden. Bij doorzoekingen vond de politie een groot geldbedrag en materialen die gebruikt worden bij de productie van drugs.