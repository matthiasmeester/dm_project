Werk je bij ING, dan heb je 'geluk'. Werk je bij de Rabobank, dan heb je 'pech'. Want ING blijft de vaste reiskostenvergoeding van werknemers betalen, ook al werken ze nu thuis vanwege de coronacrisis. Terwijl Rabobank de betaling sinds deze maand heeft stopgezet. Uit een rondgang van de NOS blijkt dat werkgevers erg verschillend omgaan met de reiskostenvergoeding in deze tijden van thuiswerken.
Zo zijn er bedrijven die in plaats van een reiskostenvergoeding nu een thuiswerkvergoeding betalen. Zoals zorgverzekeraar DSW uit Schiedam. "De reiskostenvergoeding doorbetalen vonden we niet eerlijk", zegt bestuursvoorzitter Aad de Groot. "Want degene die dichtbij woont, zou dan minder geld krijgen dan degene die ver weg woont. Terwijl ze nu allebei geen reiskosten maken."
"Tegelijkertijd brengt thuiswerken wel extra kosten met zich mee, denk aan meer elektriciteitsverbruik. En je drinkt misschien wat meer koffie thuis", aldus De Groot. En om die kosten te compenseren betaalt de verzekeraar nu een maandelijkse thuiswerkvergoeding aan het personeel van rond de 50 euro netto per maand. "Voor iedereen een gelijk bedrag, dat vonden we eerlijk." Ook een andere verzekeraar, VGZ, betaalt nu zo'n thuiswerkvergoeding in plaats van een reiskostenvergoeding.
Uit een enquÃªte van werkgeversvereniging AWVN waar 70 bedrijven aan meededen, blijkt dat ongeveer een kwart de reiskostenvergoeding gestopt heeft en dat nog eens kwart dat overweegt.
Ook de Rabobank is dus gestopt met de reiskostenvergoeding. Maar bij de bank staat daar geen maandelijkse thuiswerkvergoeding tegenover. Werknemers kunnen wel eenmalig een paar honderd euro declareren voor dingen die ze kopen voor hun thuiswerkplek. "Denk dan aan een beeldscherm, een goede stoel of een bureau", zegt een woordvoerder.
Werkgevers zijn niet verplicht om je een reiskostenvergoeding te geven. Maar ze kunnen je 19 cent per gereisde kilometer belastingvrij betalen. Woon je bijvoorbeeld 20 kilometer verderop en werk je 5 dagen per week, dan krijg je 135 euro per maand netto. Woon je 50 kilometer van je werk, dan krijg je 339 euro.
De overheid besliste vorige maand al dat werkgevers de belastingvrije reiskostenvergoeding mogen blijven geven, ook al reizen werknemers vanwege corona niet meer naar hun werk. Maar ze mogen 'm ook stopzetten.
In plaats van een reiskostenvergoeding hebben veel werknemers een ov-abonnement of een auto van de zaak.
Bij concurrent ING krijgt het personeel dus nog wel gewoon reiskostenvergoeding betaald, ook al werkt zo'n 95 procent thuis. Werknemers hebben of een ov-abonnement of een vergoeding voor eigen vervoer. "Beide lopen gewoon door in deze periode", aldus een woordvoerder.
Datzelfde geldt bij gemeente Rotterdam, waar zo'n 60 procent nu thuiswerkt. "Met het doorbetalen van abonnementen willen we ook de OV-bedrijven niet in de kou laten staan", zegt een woordvoerder. "En het is ook administratief lastig te doen om dan wel de reiskostenvergoeding stop te zetten."
Ook rijksambtenaren die een reiskostenvergoeding kregen, krijgen die nog steeds "Medewerkers die thuiswerken en niet meer reizen, behouden vooralsnog hun reiskostenvergoeding", zegt een woordvoerder. Het gaat dan vooral om mensen die naar werk kwamen met de fiets of auto, omdat het openbaar niet handig voor ze was. Want rijksambtenaren die met het ov reisden, hebben een ov-chipkaart van de zaak in plaats van een vergoeding.
Wel gestopt met de reiskostenvergoeding zijn verzekeraar Achmea en ingenieursbureau Arcadis. Bij Arcadis werkt nu 90 procent van het personeel thuis. "Het is een vergoeding voor kosten die je echt maakt", zegt een woordvoerder. "Dus waarom zouden we betalen, terwijl iemand die kosten nu niet maakt?" Er komen nog wel wat werknemers naar de kantoren van Arcadis, die kunnen hun kilometers dan declareren.