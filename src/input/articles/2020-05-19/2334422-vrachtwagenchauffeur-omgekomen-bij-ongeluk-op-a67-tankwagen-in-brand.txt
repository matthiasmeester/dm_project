Op de snelweg A67 bij Bladel is een vrachtwagenchauffeur omgekomen bij een ongeluk met drie trucks. Een tankwagen staat in brand. Een van de andere vrachtwagens vervoert rollen papier. De bestuurder van die truck overleefde het ongeluk niet.
De cabine is helemaal samengedrukt, zegt een woordvoerder van de brandweer. Het slachtoffer zat bekneld. De twee bestuurders van de andere wagens zijn niet gewond.
De tankwagen vervoerde een licht ontvlambare stof, wat precies is nog niet duidelijk. De brandweer van België en Nederland zijn betrokken bij de bestrijding van de brand. Daarbij wordt ook een brandweervoertuig van Vliegbasis Eindhoven ingezet.
Een woordvoerder van de veiligheidsregio meldde rond 17.45 uur dat de brand inmiddels redelijk onder controle is. Volgens hem is het wegdek door het ongeval fors beschadigd.
De oorzaak van het ongeluk is niet bekend. Volgens de woordvoerder zijn de drie achterop elkaar gereden. "We onderzoeken wat er precies is gebeurd."
De snelweg is in beide richtingen afgesloten. Verkeer tussen Eindhoven en Turnhout in België wordt omgeleid. Op de ring van Eindhoven (A2/A67) wordt het verkeer al gewezen op een omleiding.
De brandweer verwacht nog de hele avond bezig te zijn met blussen en opruimen.