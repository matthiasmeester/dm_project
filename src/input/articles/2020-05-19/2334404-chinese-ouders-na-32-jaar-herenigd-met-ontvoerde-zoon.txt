Een Chinees echtpaar dat 32 jaar op zoek is geweest naar hun in 1988 ontvoerde zoon, is gisteren live voor de camera's van de Chinese staatstelevisie met hun kind herenigd.
Bekijk de hereniging hier:
De vader van de toen 2 jaar oude Mao Yin had zijn zoon in 1988 opgehaald uit een kinderdagverblijf in hun woonplaats Xian. Toen Yin dorst kreeg, verliet zijn vader de auto om bij een hotel water te halen. Toen hij terugkwam was het jongetje verdwenen.
Zijn ouders bleven hem zoeken. Moeder Li Jingzhi nam daarvoor zelfs ontslag. Ze deelde meer dan 100.000 flyers uit met een oproep om naar haar zoon uit te kijken en trok 300 tips over zijn mogelijke verblijf na.
Ze werd een bekende verschijning op televisie, ook omdat ze vrijwilliger werd bij een organisatie die vermiste kinderen bij hun biologische ouders terugbracht. De zaak van haar eigen kind groeide uit tot een van de bekendste verdwijningszaken van China.
Eind april kreeg de politie in Xian een tip dat een man uit de provincie Sichuan aan het eind van de jaren 80 een kind had gekocht uit de provincie Shaanxi, de provincie waarin Xian ligt.
De politie haalde een foto van Yin als peuter door een gezichtsverouderingsprogramma en vergeleek het resultaat met foto's uit een landelijke database.
Dat bracht de onderzoekers op het spoor van een eigenaar van een woondecoratiewinkel in de stad Mianyang. Na vergelijking van dna-monsters stond onomstotelijk vast dat hij de vermiste Mao Yin was.
De nu 34-jarige Yin is gisteren bij een landelijk uitgezonden persconferentie met zijn ouders herenigd. Nadat hij ze had omhelsd, zei hij dat hij ging verhuizen om bij hen te wonen.
Ook zei hij dat hij zijn moeder wel eens op tv over haar vermiste kind had horen praten. Nooit had Yin zich gerealiseerd dat ze over hemzelf sprak.
Het is niet bekend of de ontvoerder, of ontvoerders, en het echtpaar dat hem kocht zijn opgepakt, schrijft de South China Morning Post.