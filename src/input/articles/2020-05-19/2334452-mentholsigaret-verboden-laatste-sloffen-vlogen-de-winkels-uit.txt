Vanaf vandaag mogen er in de hele Europese Unie geen mentholsigaretten meer verkocht worden. Het Europese Hof van Justitie oordeelde in 2016 dat zo'n verbod geoorloofd is: het 'lekkere aroma' van menthol gaat in tegen EU-beleid om roken te ontmoedigen. EU-leden Polen en Roemenië, waar menthol veel gerookt wordt, protesteerden tevergeefs.
Mentholrokers waren dan ook druk bezig om nog een voorraadje aan te leggen, zegt verkoopster Mary Gram van tabakszaak Rijneveen in Monster. "In maart was het nog rustig, maar de afgelopen maanden zijn klanten steeds meer sloffen gaan kopen. Mensen komen echt een beetje angstig binnen, zo van 'help help, ik rook het al mijn hele leven, wat moet ik nu?'"
Gram's winkel bood klanten een paar weken geleden op Facebook aan om mee te denken over alternatieven voor menthol, en daar maken veel klanten ook dankbaar gebruik van. "Sommige mensen stappen over op de e-sigaret, die mag nog steeds met een menthol-smaakje. Maar die is duur en ziet er ook een beetje raar uit. Een ander alternatief is een soort inlegvelletje met mentholsmaak: dat stop je in je pakje gewone sigaretten, laat je een nachtje intrekken, en dan heb je hetzelfde effect."
Als je met een omweg nog steeds mentholsigaretten kan krijgen, heeft het verbod dan wel zin? "Nee, natuurlijk niet", zegt Gram. "Het verbod is vooral bedoeld om jongeren te ontmoedigen te gaan roken, maar die roken helemaal geen menthol. Zij kiezen meer voor Marlboro of Dunhill. Onze klanten die menthol roken zijn vooral 40-plussers, en die zijn meestal verslaafd. Sommigen roepen nu dat ze het wel gaan proberen, maar je ziet al dat dat niet gaat lukken."
Die ervaring heeft ook verkoopster Vivien van der Brugghen van tabakswinkel Primera in Overschie. "Ik ben zelf negen jaar geleden gestopt met roken, ik weet hoe moeilijk het is. Sommige mentholrokers onder onze klanten zeggen dat ze het nu gaan proberen, maar ik moet het nog zien."
Ook in haar winkel merkte ze deze week een stormloop. "Heel veel mensen reserveerden een hele slof, via telefoon of sociale media. We hadden een voorraad ingeslagen van 25 sloffen van alle merken, ongeveer vijf keer zoveel als normaal. En we hebben bijna alles verkocht."
Veel klanten van Van der Brugghen gaan nu maar zelf hun mentholsigaretten maken, vertelt ze. "Je mag nog wel menthol-tabak kopen om daar zelf sigaretten van te draaien. We verkopen ook hulsjes met mentholsmaak, die kun je gebruiken om met gewone tabak zelf een sigaret van te draaien. En tenslotte zijn er ook steentjes met een sterke mentholgeur, die kun je in je pakje sigaretten doen en dan een nachtje laten trekken."
Van der Brugghen ziet de logica wel in van het verbod op menthol. "Het maakt het toch een stukje lastiger, werpt een drempel op. En eerlijk gezegd denk ik dat het niet lang duurt voor deze alternatieven voor mentholsigaretten ook verboden worden."
Bang voor een financiële aderlating voor haar winkel is ze niet. "Op dit moment verkopen we meer dan ooit. Het verbod is EU-breed, dus klanten kunnen niet naar België rijden om daar nog een pakje menthol te halen."