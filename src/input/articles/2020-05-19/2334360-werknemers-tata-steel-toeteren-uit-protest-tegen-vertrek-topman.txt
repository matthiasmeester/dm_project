Het personeel van Tata Steel in IJmuiden heeft vanmorgen opnieuw actiegevoerd om hun ongenoegen te uiten over het plotselinge vertrek van topman Theo Henrar. Het gebruikelijke actievoeren door schouder aan schouder te staan is in coronatijd ondenkbaar. Daarom bleef het personeel in de auto zitten en hielden ze een toeterprotest bij het een kantoor van de staalgigant.
Op het terrein werd met een kleine honderd auto's getoeterd. Het protest richt zich vooral op Henrik Adam, de topman van Tata Steel Europa.
Gisteren werd bekend dat Theo Henrar vertrekt. De ondernemingsraad denkt dat het een gedwongen vertrek is. Volgens de bonden heeft Henrar zich binnen het bedrijf altijd ingezet voor de belangen van de IJmuidense tak en viel daarom het nieuws over zijn vertrek gisteren bij veel personeelsleden rauw op het dak.
Enkele tientallen werknemers legden gisteren al het werk neer en eisten uitleg over het plotselinge vertrek van de 'Hoogovens-man', die 33 jaar in dienst was.
Gevreesd wordt dat het moederbedrijf in India de reorganisatieplannen nu in versneld tempo wil doorvoeren, waarbij ook in IJmuiden veel banen verloren zouden gaan, schrijft NH Nieuws. "De woede is zo groot dat er gisteren al enkele spontane werkonderbrekingen waren", zegt FNV-bestuurder Roel Berghuis.
Henrar was 12 jaar directievoorzitter van Tata Steel Nederland. Zijn opvolger moet volgens de Europese leiding binnen enkele weken duidelijk zijn.