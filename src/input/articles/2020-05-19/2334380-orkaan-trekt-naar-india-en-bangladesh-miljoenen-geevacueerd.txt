In India en Bangladesh worden miljoenen mensen in kustgebieden geÃ«vacueerd vanwege de komst van een krachtige orkaan. De verwachting is dat Amphan morgen aan land komt bij de grens van de Zuid-Aziatische landen, waar windsnelheden van 185 kilometer per uur worden verwacht.
Autoriteiten in Bangladesh vrezen dat Amphan de krachtigste orkaan zal zijn na Sidr, die in 2007 aan zo'n 3500 mensen het leven kostte. Toen overleden veel mensen vanwege het zeewater dat het land binnenstroomde.
Ook nu wordt gevreesd voor de stijging van water, zo'n drie tot vijf meter. Autoriteiten waarschuwen voor gevaarlijke wind, veel regen, golven en overstromingen, onder meer in dichtbevolkte steden.
Zo ziet de orkaan er op satellietbeelden uit:
Meteorologen in India vrezen voor grote schade aan de infrastructuur, huizen en landbouw. Ook waarschuwen ze voor vliegende objecten. "Grote boten en schepen komen mogelijk los van hun ligplaats."
De windsnelheid van de orkaan, die afkomstig is uit de Golf van Bengalen, zal naar verwachting iets afnemen voordat Amphan het land bereikt.
Er zijn al meer van twintig hulpteams ingezet, zeggen Indiase autoriteiten. Zij hebben moeite met het vinden van voldoende opvangcentra, onder meer vanwege het coronavirus. Veel locaties zijn namelijk in gebruik als quarantaineplek.
Hulporganisaties Rode Kruis in India en Rode Halve Maan in Bangladesh helpen met het oprichten van noodopvanglocaties. In India zijn 1180 vrijwilligers ingezet om mensen te waarschuwen voor de orkaan. In Bangladesh zijn vlaggen gehesen om bewoners te waarschuwen voor de orkaan.
Via een megafoon probeert de plaatselijke politie de bevolking te waarschuwen voor de orkaan:
De orkanen die ontstaan in de Golf van Bengalen zijn vaker dodelijk. In 1999 maakte een orkaan in de deelstaat Orissa 10.000 slachtoffers.
Vorige jaar in mei kostte orkaan Fani in India en Bangladesh zeker 25 levens. De massale evacuaties, waarbij in totaal bijna drie miljoen mensen hun huizen verlieten, leken toen een ramp van grote omvang te hebben voorkomen.