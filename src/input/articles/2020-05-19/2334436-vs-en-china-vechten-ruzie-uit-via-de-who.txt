De Amerikaanse president Donald Trump geeft de Wereldgezondheidsorganisatie (WHO) dertig dagen de tijd om te hervormen, anders stopt de VS definitief met zijn betalingen aan de organisatie.
In een brief aan de voorzitter van de WHO stelt hij dat de organisatie niet onafhankelijk van China opereert, onjuiste informatie verspreidt en de coronacrisis heeft onderschat. Ook stelt hij de Chinezen verantwoordelijk voor de corona-uitbraak.
En dat schiet bij China in het verkeerde keelgat. Trump eist dat er een onderzoek komt naar het handelen van de WHO tijdens de uitbraak van de pandemie. De brief van Trump komt op dezelfde dag dat de Chinese president Xi Jinping belooft in totaal 2 miljard dollar beschikbaar te stellen om landen te helpen met het bestrijden van het coronavirus.
Peking heeft de beschuldigingen van Trump altijd ontkend. Eerder deze maand zei de Chinese minister van Buitenlandse Zaken dat het land in nauw contact staat met de WHO. De Chinezen zeggen ook dat Trump met de aantijgingen probeert te misleiden en zo de schuld van de crisis op China probeert te schuiven, omdat de Amerikanen gefaald hebben met haar "incompetente aanpak" van de coronacrisis.
Na in januari nog zijn steun te hebben uitgesproken aan Xi Jinping, veranderde Trump van toon nadat het aantal besmettingen en dodental in de VS bleef oplopen. Het land heeft nu met 1,5 miljoen besmettingen en 90.000 doden wereldwijd de meeste slachtoffers door het coronavirus. Dat kwam hem op veel kritiek te staan. Sindsdien haalt de president uit naar China. Hij eiste afgelopen week nog een schadevergoeding.
Het is niet de eerste keer dat president Trump fel uithaalt naar de WHO. Eerder deze maand verweet hij de organisatie ook al van het verspreiden van onjuiste informatie en China onvoldoende kritisch te hebben benaderd. "De WHO heeft gefaald in zijn kerntaken en moet verantwoording afleggen", zei hij toen bij een persconferentie. Volgens Trump hadden experts van de gezondheidsorganisatie veel eerder naar China moeten gaan. "Met een kritischere opstelling had de uitbraak beperkter kunnen blijven en waren duizenden leven gespaard."
De VS betaalt jaarlijks 400 tot 500 miljoen dollar aan de organisatie. Dat is bijna 15 procent van de totale begroting. China betaalt 86 miljoen dollar.
Afgelopen weekend circuleerde een brief in het Witte Huis, waarin stond dat president Trump hetzelfde wil gaan betalen als China. Maar nu dreigt hij alle geldstromen stop te zetten. Als de WHO binnen dertig dagen geen gehoor geeft aan zijn oproep, dan zal de VS permanent stoppen met betalen en overwegen om uit de organisatie te stappen.
En dat terwijl China nu juist miljoenen dollars in de Wereldgezondheidsorganisatie pompt om zo haar positie te versterken.