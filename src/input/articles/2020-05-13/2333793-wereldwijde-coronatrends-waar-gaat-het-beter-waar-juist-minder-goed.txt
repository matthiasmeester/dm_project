Ruim vijf maanden nadat  de eerste coronapatiënt  zich had gemeld in een ziekenhuis in Wuhan, hopen veel getroffen landen dat zij het ergste achter de rug hebben. Niet alleen in Nederland, maar ook in een hele reeks andere Europese landen worden maatregelen stap voor stap versoepeld. Verschillende Aziatische regeringen hadden dat eerder al gedaan.
Betekent dit dat het de goede kant opgaat in de strijd tegen het virus? Wel als we kijken naar bijvoorbeeld het wereldwijde dodental. Dat nadert weliswaar de 300.000, maar op dagbasis neemt het aantal nieuwe coronadoden met name in Europa af. In Italië bijvoorbeeld liep het aantal overlijdens vorige week met 33 procent terug. Europa is al een tijdje niet meer de belangrijkste coronahaard; de meeste doden vallen nu in Noord- en Zuid-Amerika.
Bekend is dat er op die sterftecijfers veel is aan te merken, alleen al omdat landen verschillende definities hanteren. Ook is het sterke vermoeden dat lang niet alle regeringen helemaal  eerlijk zijn  over het aantal mensen in hun land dat overlijdt aan covid-19.
Sterftecijfers zijn daarom niet geschikt om landen met elkaar te vergelijken. Voor wie de trends binnen een land wil beoordelen, zijn ze juist weer wel bruikbaar. Bruikbaarder in elk geval dan de gemelde aantallen besmettingen, die sterk afhankelijk zijn van de beschikbare testcapaciteit op een bepaald moment.
Kijk je naar die grotere trends, dan valt op dat er nog verschillende landen zijn waar het coronavirus niet op zijn retour is, maar juist steeds méér slachtoffers maakt. Daar zijn verschillende grote landen bij, zoals Brazilië (210 miljoen inwoners), Rusland (145 miljoen) en Mexico (126 miljoen).
In Brazilië, waar president Bolsonaro de angst voor corona nog altijd afdoet als "een neurose", stierven vorige week meer dan 4000 mensen. Een stijging van het dodental van 47 procent ten opzichte van de week ervoor. In Mexico ging het dodental 63 procent omhoog en in Rusland tenminste 19 procent.
Er zijn ook grote landen met nog betrekkelijk weinig doden, maar wel een fors stijgende trend. Het meest uitgesproken voorbeeld hier is India. De 821 slachtoffers van de voorbije week lijken nog bepaald niet schrikbarend als je die afzet tegen de 1,35 miljard inwoners. Maar het gaat wel om een toename van 61 procent.
Opvallend is dat ook landen waar nog sprake is van een verslechterende situatie, toch al beginnen met afbouwen van de lockdown. Zo kondigde de Russische president Poetin maandag aan dat de periode van "niet-werkdagen" voorbij was. Al mogen regionale bestuurders er zelf voor kiezen om strenger te blijven. Ook Pakistan (212 miljoen mensen) wil stap voor stap van de lockdown af, ondanks het feit dat de stijging van het aantal coronadoden (+15 procent) nog altijd doorgaat.
Het land met de meeste coronadoden blijft de Verenigde Staten, waar vorige week alleen al 12.000 mensen overleden aan covid-19. Dat waren er minder dan eind april, maar dat komt vooral omdat de zwaarst geraakte staat New York (27.000 doden tot en met afgelopen weekend) de situatie steeds beter onder controle krijgt.
In verschillende andere staten is dat nog niet of nauwelijks het geval, blijkt als je opnieuw kijkt naar de sterftecijfers van de afgelopen week, afgezet tegen die van de week ervoor. En toch gaan ook in staten als Mississippi restaurants en parken weer open.