Twintig jaar lang lang heeft Gerrit Bultman ze al liggen. Honderden foto's die hij op 13 en 14 mei 2000 in Enschede maakte als lid van de vrijwillige brandweer. Hij liet ze wel eens zien aan vrienden en familie. Ook binnen het brandweerkorps wel, maar veel meer ruchtbaarheid werd er niet aan gegeven. Tot vandaag, precies 20 jaar na de ontploffing van de vuurwerkfabriek SE Fireworks. De foto's tonen een beeld van een stad die doet denken aan een oorlogsgebied.
Blader door de foto's die Bultman op de zaterdag van de ramp nam:
Op het moment dat Bultman de foto's maakte was het rampgebied afgesloten van de buitenwereld. Andere fotografen mochten de getroffen wijk Roombeek nog niet in. De bluswerkzaamheden waren in volle gang. Hij maakte foto's op de momenten dat het even kon.
"We hadden altijd een fotocamera in de auto. Als een incident meester was maakte ik vaak een foto voor het archief van de brandweer."
Op 13 mei 2000 wist hij voor vertrek uit zijn woonplaats Delden al dat er iets groots aan de hand was in Enschede, 15 kilometer verderop. "We zagen de grote zwarte rookwolken aan de horizon." Eenmaal aangekomen begonnen ze met blussen en haalden ze mensen uit de huizen. Sommigen hadden zich in kelders verstopt. "Op dat moment was het echt nog een inferno. Omdat er bij de oude Grolsch-fabriek een brand woedde waren ze bang dat daar een tank zou ontploffen."
Een paar uur later was het rustiger. "Wij waren er om de brand onder controle te houden. We zaten niet in het middelpunt van het rampgebied. Toen had ik tijd om mooie shots te maken." Op de eerste beelden zijn de inktzwarte rookwolken nog boven de stad te zien.
Het nablussen duurde nog de hele avond. De volgende dag keerde Bultman terug. Van de zwaargetroffen woonwijk is op dat moment weinig over. "Toen ben ik op het dak van de Grolsch-fabriek geklommen voor de foto's van bovenaf."
Inmiddels zijn we jaren verder, maar elk jaar rond 13 mei begint het weer te kriebelen, zegt de inmiddels 59-jarige Bultman. "Dit is een memorabele dag."
In Enschede is de ontploffing van SE Fireworks vandaag kleinschalig herdacht. De burgemeester en de voorzitter van de Stichting Herdenking Vuurwerkramp stonden stil bij de vuurwerkramp. Door de coronacrisis was de plechtigheid kleiner dan in andere jaren.
Bekijk hier beelden van de herdenking: