Eindexamenleerlingen in het speciaal voortgezet onderwijs (vso) krijgen tot begin januari volgend jaar de kans om hun eindexamen te halen. Ook krijgen ze vier herkansingen en kunnen ze al aan hun vervolgopleiding beginnen als ze nog geen diploma hebben. Het mondeling eindexamen gaat wel door.
Met dit voorstel van regeringspartijen D66 en CDA is een oplossing gevonden voor het conflict tussen de Tweede Kamer en minister Slob van Onderwijs over het eindexamen in het voortgezet speciaal onderwijs. Dat is de opleiding voor middelbare scholieren met een lichamelijke of psychische beperking.
Minister Slob wilde dat deze leerlingen eindexamen doen in de vorm van een mondeling examen. Een ruime meerderheid van de Tweede Kamer was tegen, omdat deze leerlingen vanwege de coronacrisis al weken alleen online les hebben gehad. De Kamer vreest dat de leerlingen, ook door hun aandoening, zich niet goed kunnen voorbereiden en daardoor hun diploma niet halen.
De minister wil het mondelinge eindexamen niet afblazen, onder meer omdat hij vreest dat het diploma van de vso-leerlingen dan niets meer waard is. De leerlingen zouden dan problemen krijgen in het vervolgonderwijs.
De tijd voor een oplossing dringt, omdat de vso-leerlingen over twee weken, vanaf 25 mei, beginnen met het mondelinge examen. De Tweede Kamer hield daarom vandaag een spoeddebat.
Het voorgezet speciaal onderwijs is de middelbare school voor leerlingen die extra begeleiding nodig hebben. Het gaat om kinderen met een lichamelijke handicap, een leerstoornis, een langdurige ziekte of psychische- of gedragsproblemen. In het vso zitten ongeveer 37.000 leerlingen.
Leerlingen in het voortgezet speciaal onderwijs doen staatsexamen. Dat bestaat uit twee verplichte onderdelen: het centraal examen en het college-examen. Het centraal examen is geschrapt, net als in het overige voortgezet onderwijs, maar minister Slob wil het college-examen, dat mondeling wordt afgenomen, wel laten doorgaan.
In het debat toonde Slob interesse in het voorstel van D66-Kamerlid Van Meenen en CDA-Kamerlid Rog. "Wij willen dat deze leerlingen ook in coronatijd hun diploma halen", zei de minister.
De versoepeling geldt overigens voor alle leerlingen die staatsexamen doen, dus niet alleen voor vso-leerlingen, maar ook bijvoorbeeld thuiszitters.
De oplossing lijkt op de manier waarop de vmbo-leerlingen in Maastricht twee jaar geleden zijn geholpen, toen door fouten op de school het eindexamen ongeldig werd verklaard. De leerlingen kregen toen langer de tijd om hun achterstallige kennis bij te spijkeren en hun diploma toch te halen.