Het menselijke strottehoofd dat gisteren bij een kringloopwinkel in Zwolle werd ingeleverd, is gebruikt voor scholing van artsen in het Isala Ziekenhuis in Zwolle. Er is dus geen sprake van een misdrijf.
Het menselijke weefsel werd in een emmertje ontdekt door medewerkers van de kringloopwinkel aan de Vechtstraat in Zwolle, toen ze binnengebrachte spullen uitzochten. Ze belden meteen de politie.
Uit het onderzoek is gebleken dat het om een preparaat uit 2003 gaat, dat is gebruikt door het Isala Ziekenhuis. Het preparaat was gisteren bij de kringloopwinkel afgeleverd door een gepensioneerde arts, meldt RTV Oost.
Het ziekenhuis heeft excuses aangeboden aan de medewerkers van de kringloopwinkel en stelt een onderzoek in. "Het mee naar huis nemen van patiÃ«ntgegevens of -materiaal is vanwege ons privacybeleid ten strengste verboden", staat in een verklaring. "Dit had dan ook nooit mogen gebeuren. Ons privacy- en informatiebeleid wordt continu onder de aandacht gebracht. We zullen dit intern onderzoeken om te leren van dit incident."
De politie heeft het onderzoek afgesloten.