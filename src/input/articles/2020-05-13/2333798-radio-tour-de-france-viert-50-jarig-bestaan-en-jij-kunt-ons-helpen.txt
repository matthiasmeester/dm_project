Dit jaar bestaat het legendarische radioprogramma Radio Tour de France 50 jaar. Zet je ook tijdens de Tour de France altijd de radio net even wat harder? En krijg jij ook al kriebels bij het horen van de welbekende klanken van de Trumpet Cross? Dan kan je ons wellicht een handje helpen.
Radio Tour de France blikt terug op het 50-jarig bestaan in de uitzendingen, met materiaal uit de archieven. Hoewel we nog veel mooie fragmenten hebben, is helaas niet alles bewaard gebleven. En daarom vragen we jouw hulp.
Oude opnames op zolder, in de kelder of in een stoffige doos bij je ouders. Cassettebandjes, oude banden, MP3'tjes, alles waar ook maar iets opstaat van Radio Tour de France horen we graag terug. Opnames gevonden? Mail je bevindingen naar tourarchief@nos.nl.
Ook Andere Tijden Sport maakt graag gebruik van de oude opnames, voor de aflevering 'De berg en de beklimming' die wordt gemaakt. Hierin staan legendarische Nederlandse prestaties tijdens de Tour de France centraal. En wat is er mooier dan die te herbeleven met het radiocommentaar van toen?