Geen drugskoeriers, geen valse paspoorten en geen zakkenrollers. Sinds het vliegverkeer bijna helemaal plat ligt, is ook de criminaliteit op Schiphol stevig gedaald.
Normaal gesproken trekt Schiphol iedere dag zo'n 200.000 reizigers en bezoekers, nu zijn dat er door de coronamaatregelen hooguit een paar duizend. En dus heeft ook de Koninklijke Marechaussee het veel rustiger dan gewoonlijk. De dienst noemt de situatie uniek.
Afgelopen weekend heeft de marechaussee de eerste bolletjesslikker aangehouden in anderhalve maand tijd. De drugskoerier zat op een van de weinige vluchten uit Cura√ßao. "Door het inreisverbod zien we nauwelijks nog drugskoeriers, terwijl we die normaal gesproken dagelijks aanhouden", zegt een woordvoerder van de Koninklijke Marechaussee.
De woordvoerder zegt dat de marechaussee scherp te moeten blijven om smokkelaars buiten de deur te houden: 
Het grote voordeel van de stilte op Schiphol: wie niets te zoeken heeft op de luchthaven, valt nu eerder op. Zo betrapte de marechaussee de afgelopen week meerdere keren jongeren met messen op zak. In april werd een man met een doorgeladen pistool uit de trein gehaald. Hij is inmiddels veroordeeld tot negen maanden cel.
Wel zegt de marechaussee nog altijd de handen vol te hebben aan overlastmeldingen, net als de politie in de rest van het land overigens. "We zien met name veel incidenten door dak- en thuislozen en ongewilde bezoekers die bij de supermarkt op Schiphol eten en drinken stelen."
Sinds 19 maart geldt een inreisverbod voor een groot deel van de Europese Unie. Na het uitbreken van de coronacrisis heeft de marechaussee 65 buitenlanders de toegang tot Nederland geweigerd.
Het inreisverbod geldt tot en met vrijdag. Vandaag komen ministers uit Europese landen bij elkaar om te bespreken of de maatregel verlengd moet worden.
De Koninklijke Marechaussee maakt vandaag ook de criminaliteitscijfers over 2019 bekend. Vorig jaar mochten 2800 mensen het land niet in, onder meer omdat ze valse papieren hadden of een ongeloofwaardig verhaal. Dat is een toename van 20 procent ten opzichte van 2018. De marechaussee denkt dat dat komt door effectievere opsporing.
Andere zaken kwamen vorig jaar juist minder vaak voor. Er zijn minder drugskoeriers aangehouden: 541 tegenover 703 in 2018. Ook het aantal diefstallen daalde flink. Er waren minder zakkenrollers actief op Schiphol en er werd minder bagage gestolen. Het aantal winkeldiefstallen bleef wel bijna gelijk. Achter de paspoortcontrole werden 60 mensen aangehouden voor winkeldiefstal.
Tientallen mensen kregen een gebiedsverbod voor Schiphol nadat ze overlast hadden veroorzaakt. Net als nu in coronatijd was de marechaussee ook het afgelopen jaar veel tijd kwijt aan meldingen van overlast door daklozen en verwarde personen. In totaal ging het om ruim 1000 incidenten.