Het aantal doden in verband met het coronavirus is gestegen met 52, ongeveer evenveel als gisteren toen er 54 overledenen bij kwamen. In totaal zijn er in Nederland nu 5562 overledenen van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 52 nieuwe ziekenhuisopnames gemeld. In totaal zijn er nu 11.430 mensen in Nederland die vanwege het coronavirus in het ziekenhuis liggen of hebben gelegen. Meer dan 1450 daarvan liggen nog altijd in het ziekenhuis.
Het RIVM wijst er daarbij op dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. Wat opvalt is dat vandaag ook veel nieuwe ziekenhuisopnames zijn gemeld van mensen die al in maart of april in het ziekenhuis zijn opgenomen. Van de 52 nieuw gemelde ziekenhuisopnames gaat het slechts 11 keer om een patiënt die de afgelopen dagen is opgenomen.
Nog steeds sterven er meer mensen in verband met het coronavirus dan terug te vinden is in de officiële RIVM-cijfers. In de week van 27 april tot en met 3 mei overleden er volgens het CBS 550 mensen meer dan gebruikelijk in deze tijd van het jaar. In diezelfde week kreeg het RIVM 400 meldingen van overlijdensgevallen van mensen die positief waren getest op corona.
Dat betekent dat er vermoedelijk tenminste 150 mensen niet in de RIVM-statistieken terug te vinden waren. Vermoedelijk is het werkelijke aantal nog iets hoger: het CBS verwacht nog zo'n 40 tot 80 'nameldingen' van overledenen in dezelfde week.
Uit het epidemiologische rapport dat het RIVM dagelijks publiceert, blijkt dat 70-plussers nog altijd het leeuwendeel uitmaken van de overledenen. Er zijn drie mensen overleden in de leeftijdscategorie van 25 tot 29 en een van 18 of 19 jaar.
Gisteren waren voor het eerst de patiënten op de Nederlandse intensivecareafdelingen met covid-19 niet langer in de meerderheid. Er zijn nu voor het eerst in lange tijd weer meer patiënten op de IC's met andere aandoeningen.
Vandaag liggen er 432 coronapatiënten op een IC; 31 minder dan gisteren. Dat zijn er zo'n duizend minder dan begin april. Daarnaast zijn er 474 patiënten zonder corona op de Nederlandse intensive cares. Van de Nederlandse coronapatiënten liggen er nog 10 op Duitse IC's.
Aan het relatief lage aantal patiënten zonder corona op de IC is te zien dat de reguliere zorg nog altijd niet volledig is opgestart.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden 