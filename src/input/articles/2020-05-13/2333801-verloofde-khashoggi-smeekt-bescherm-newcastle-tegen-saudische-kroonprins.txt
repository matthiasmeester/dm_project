Fans van Newcastle United moeten in verzet te komen tegen de op handen zijnde overname van hun club door het investeringsfonds van de omstreden kroonprins van Saudi-ArabiÃ«, Mohammed bin Salman. Die oproep doet Hatice Cengiz, de verloofde van de vermoorde journalist Jamal Khashoggi.
"Ik smeek jullie allen je te verenigen om jullie geliefde club en stad te beschermen tegen de kroonprins en zijn gevolg", schrijft Cengiz in een open brief. "Jullie als loyale fans hebben hierin een grote vinger in de pap."
Bin Salman wordt verantwoordelijk gehouden voor tal van mensenrechtenschendingen, waaronder de gruwelijke moord op Khashoggi. De kritische journalist werd in 2018 in het Saudische consulaat in Istanbul om het leven gebracht en in stukken gesneden.
De kroonprins ontkent overigens dat hij opdracht heeft gegeven voor de moord, maar verklaarde eind vorig jaar wel de volledige verantwoordelijkheid op zich te nemen, omdat de moord is uitgevoerd door mensen die voor de Saudische overheid werken.
"We moeten het prachtige spel genaamd voetbal niet laten bezoedelen door zij die er geen passie voor hebben en het alleen maar willen gebruiken om hun schokkende daden te verhullen", aldus Cengiz.
Newcastle United-fans zouden hun zorgen volgens de verloofde van Khashoggi kenbaar moeten maken bij de Premier League, de clubleiding, het stadsbestuur "en aan de wereld."
Mensenrechtenorganisatie Amnesty International deed eerder al een soortgelijke oproep en drong er bij de directie van de Premier League op aan om de overname niet goed te keuren. Vooralsnog lijkt het echter niet waarschijnlijk dat de overname wordt geweigerd.
Het investeringsfonds van Bin Salman heeft zo'n 340 miljoen euro over om 80 procent van de aandelen van Newcastle United over te nemen. Veel fans staan daar positief tegenover, onder het mom: alles beter dan Mike Ashley.
Ashley is de huidige eigenaar en investeert volgens de fans te weinig in de voetbalclub. Hij zou vooral televisiegelden willen opstrijken met zo min mogelijk uitgaven. 