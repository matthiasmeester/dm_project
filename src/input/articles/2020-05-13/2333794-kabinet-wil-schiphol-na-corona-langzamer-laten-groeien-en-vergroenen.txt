De groei van Schiphol wordt mede door de coronacrisis de komende jaren fors beperkt. De oude groeiambitie naar 540.000 vluchten per jaar wordt op de lange baan geschoven, 500.000 vluchten blijft de grens. Dat maakt het kabinet vrijdag bekend, bevestigen bronnen aan de NOS.
Tegelijk wil het kabinet oplossingen vinden voor bestaande problemen op Schiphol. Zo moet er met schonere vliegtuigen gevlogen gaan worden en moet de geluidshinder afnemen. Het aantal nachtvluchten gaat met duizenden omlaag.
De luchthaven hikte voor de coronacrisis al jaren aan tegen de half miljoen vliegbewegingen per jaar, vorig jaar waren het er 496.833. Verwacht wordt dat na de crisis het aantal vluchten op Schiphol fors zal zijn gekrompen; 540.000 vluchten per jaar zal voorlopig niet worden gehaald. Mogelijk gebeurt dat niet eens voor 2030, omdat door de coronacrisis bijna 90 procent van de vliegtuigen wereldwijd werkloos aan de grond staat.
Het kabinet wil van de situatie gebruikmaken om Schiphol de komende vijf jaar gecontroleerd te laten groeien en een paar jaar de tijd nemen om weer uit te komen op het aantal van 500.000 vluchten, het maximale aantal dat gold tot dit jaar.
Als de coronacrisis zich langzaam oplost, zou het aantal vluchten op Schiphol weer kunnen groeien met bijvoorbeeld 10.000 vluchten per jaar.
Nog maar een paar maanden geleden was het Schiphols grootste probleem dat de luchthaven niet mocht groeien naar meer dan 500.000 vluchten per jaar. KLM had willen profiteren van die groei, maar heeft nu zelfs hulp van de overheid nodig om te overleven.
Een gecontroleerde groei van het 'nieuwe' Schiphol heeft ook voordelen voor KLM. Als Schiphol, als thuishaven van KLM, langzaam groeit, kan de luchtvaartmaatschappij herstellen van de crisis en wordt de extra ruimte op de luchthaven niet meteen 'ingepikt' door buitenlandse concurrenten.
Door de langzamere groei kan Schiphol ook vergroenen, bijvoorbeeld door het gebruik van schonere vliegtuigen te stimuleren. Het is bijvoorbeeld niet de bedoeling dat vanaf Schiphol weer veel vluchten naar Brussel en Berlijn opstijgen. Die hebben dezelfde uitstoot bij het opstijgen als vluchten naar verre bestemmingen als AziÃ« en de VS en zijn dus zonde van de 'vluchtruimte', is de gedachte.
Het vliegveld op zee is definitief van de baan. De ruimte op de Noordzee is hard nodig voor windmolens.
"Het kabinet wil de crisis gebruik om fouten uit het verleden te herstellen, zoals bijvoorbeeld de ongebreidelde groei", zegt politiek verslaggever Ron Fresen. Het kabinet gaat nu beter letten op geluidsoverlast, schonere vliegtuigen en een betere positie voor KLM.
Het ministerie van Infrastructuur en Waterstaat laat in een reactie weten dat door de coronacrisis de situatie nu "compleet anders" is en het zal nog wel enige tijd duren voor de situatie weer normaal is, staat in een schriftelijke reactie. "We kijken in overleg met de sector hoe we met die situatie het beste kunnen omgaan, zodat Schiphol optimaal zijn economische belangrijke positie als hub in het internationale netwerk behoudt."