Een vrouw uit Doesburg moet van de rechter per direct foto's van haar kleinkinderen verwijderen die zij op Facebook en Pinterest heeft gezet. Haar eigen dochter had een zaak tegen haar aangespannen, omdat de vrouw steeds weigerde de foto's weg te halen.
Volgens Omroep Gelderland hebben moeder en dochter al ruim een jaar ruzie en geen contact meer met elkaar.
De afgelopen jaren plaatste de oma meermaals foto's van haar drie minderjarige kleinkinderen op sociale media. Haar dochter had daar moeite mee en wilde niet dat haar kinderen "op sociale media tentoongesteld werden". Meerdere verzoeken aan haar moeder om ermee te stoppen, haalden niets uit.
De dochter stapte daarom naar de rechter en die gaf haar gelijk. Voor het plaatsen van foto's van kinderen onder 16 jaar moeten ouders toestemming geven. Binnen tien dagen moet de oma alle foto's van haar kleinkinderen verwijderd hebben van haar social media-accounts. Doet ze dat niet, dan volgt een boete van 50 euro per dag.
De oma verweerde zich door te zeggen dat zij de privacy van haar kleinkinderen respecteert en dat ze een groot deel van de foto's al heeft verwijderd. Ze wilde één foto laten staan op zowel Facebook als Pinterest, maar dat mag niet, omdat de dochter van de vrouw daar geen toestemming voor heeft gegeven.