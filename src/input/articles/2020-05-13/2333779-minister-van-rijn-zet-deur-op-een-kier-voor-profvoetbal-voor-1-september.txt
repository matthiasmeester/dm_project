Minister Martin van Rijn van VWS zet de deur op een kier om profvoetbal te spelen v贸贸r 1 september. "Als het onder condities mogelijk zou zijn om het eerder te doen, dan wil ik daarnaar kijken", stelt hij tegenover de NOS.
"Het hangt ervan af onder welke condities dat dan zou kunnen. Dat is ook precies de reden dat we aan de KNVB hebben gevraagd: maak een plan, zodat we kunnen beoordelen wat wel en niet kan. Daartoe hebben ze zich bereid verklaard", aldus Van Rijn na een videogesprek met de voetbalbond.
Een woordvoerder van VWS wijst erop dat men er nu niet blind van uit moet gaan dat er ook daadwerkelijk profvoetbal gespeeld wordt v贸贸r 1 september. "Het KNVB-plan moet eerst nog worden voorgelegd aan het Outbreak Management Team (OMT). Zij nemen een definitief besluit hierover."
In een reactie laat de KNVB weten te broeden op de volgende fase voor het voetbal. "De volgende stap is dat er weer elf tegen elf kan worden gespeeld", zegt een woordvoerder. "Daarbij wordt met een realistische blik naar de nieuwe werkelijkheid, de maatregelen en mogelijkheden gekeken, los van exacte data. Dat doen we samen met de overheid."
Van Rijns woorden zijn in ieder geval minder stellig ten aanzien van het profvoetbal dan die van Mark Rutte. Vorige maand zette de premier een streep door alle vergunningsplichtige evenementen in Nederland tot 1 september. Daaronder vallen ook de wedstrijden in de eredivisie en eerste divisie.
"Geen betaald voetbal tot 1 september. Ja, dat is zuur", sprak Rutte op 21 april. "Maar bij alle gevolgen die deze crisis heeft voor de gezondheid van mensen, voor bedrijven en voor de samenleving als geheel ontkomen we er niet aan om dit offer met elkaar te brengen."
Woensdagmiddag sprak Van Rijn met KNVB-directeur Eric Gudde over het toekomstige plan voor het profvoetbal. "Ik vond het realistisch en constructief", duidde de minister na afloop het gesprek.
"Ook de KNVB ziet dat de grote evenementen met veel publiek een extra risicofactor zijn. Ze vragen ook niet aan de overheid om dat te doen. Ze snappen ook dat er bij de overheid niet een grote zak met geld klaarstaat", aldus Van Rijn, daarmee doelend op de berekening van de voetbalbond dat de schade voor de profclubs als gevolg van de coronacrisis kan oplopen tot wel 400 miljoen euro.
"Eerst moet er een plan komen", aldus de minister. "Dan kunnen we bekijken wat mogelijk is en wat niet mogelijk is."
In grove lijnen werd de minister woensdag al bijgepraat over wat de KNVB voor ogen heeft om weer te kunnen gaan voetballen. "Ze zijn bezig, dus ik heb met ze gesproken welke elementen in het plan zouden moeten en kunnen komen."
De woorden van Van Rijn kennen ook enige aanloop. Heeft de KNVB wel een sterke lobby in Den Haag? Kan de bond effectief de belangen van het profvoetbal over de brug brengen bij politici? Die vragen werden afgelopen weken hardop gesteld in de media.
Dat politieke zwaargewichten vervolgens fel uithaalden naar de bond, maakte de situatie er voor de KNVB niet makkelijker op. Zo uitte afgelopen vrijdag VVD-fractievoorzitter Klaas Dijkhoff zijn frustratie via onder andere Twitter.
Terug naar de tekentafel, luidde het advies van Dijkhoff aan clubs en bond. Hij kreeg prompt bijval van premier Rutte.
Deze week hangt de vlag er echter anders bij. Maandag spraken Dijkhoff en Gudde elkaar in een videogesprek. "Hoopgevend", typeerde de VVD'er zijn treffen met de bondsdirecteur bij Radio Veronica. "De aanzetten van het plan waaraan ze (de KNVB, red.) werken zijn realistisch. Dan moet je het verder nog beoordelen als het af is."
Vandaag was er dus opnieuw een gesprek met de politiek, deze keer in de persoon van Van Rijn die de deur op een heel klein kiertje zette.