De Duitse bondskanselier Angela Merkel zegt "harde bewijzen" te hebben voor Russische betrokkenheid bij een cyberaanval op het Duitse parlement in 2015. Hierbij zouden ook e-mails van Merkel door Rusland zijn onderschept. 
Merkel beantwoordde hierover vragen in de Bondsdag, het Duitse parlement. "Dit ondermijnt het vertrouwen tussen Duitsland en Rusland", zei Merkel. Het schaadt volgens haar de relatie tussen beide landen: "Ik moet eerlijk zeggen dat het me pijn doet. Ik doe iedere dag mijn best voor een goede relatie met Rusland. Maar als je ziet dat Rusland zich zo gedraagt, dan geeft dat een spanningsveld", citeert persbureau Associated Press haar.
Merkel sprak vanmiddag van een Russische strategie van 'hybride oorlogsvoering" waarvan dit soort cyberaanvallen onderdeel uitmaken.
Russische functionarissen hebben iedere betrokkenheid van Moskou bij de cyberaanval op het Duitse parlement altijd ontkend, zoals Rusland ook altijd de beschuldigingen van Russische inmenging bij de Amerikaanse presidentsverkiezingen van 2016 stelselmatig heeft tegengesproken.
Merkel zegt zich te blijven inspannen voor een goede relatie met Rusland, "maar dit maakt het natuurlijk niet gemakkelijker." Op de vraag of er ook sancties worden ingesteld tegen Rusland vanwege de hack, zei Merkel: "Natuurlijk behouden we ons altijd het recht voor om maatregelen te nemen, ook tegen Rusland."
Vorige week schreef de SÃ¼ddeutsche Zeitung al dat federale aanklagers een arrestatiebevel hebben uitgevaardigd tegen een officier van de Russische militaire inlichtingendienst GRU. 