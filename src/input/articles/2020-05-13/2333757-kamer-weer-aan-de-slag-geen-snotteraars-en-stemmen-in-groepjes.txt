Met nieuwe stemprocedures en extra vergaderruimtes voor de fracties gaat de Tweede Kamer de komende dagen weer zo veel mogelijk aan de slag met de normale werkzaamheden. Kamervoorzitter Arib wil het normale werk weer zo veel mogelijk hervatten en stelt de fracties verschillende oplossingen voor.
Voor fracties die te groot zijn om in hun kamers 1,5 meter afstand te houden, wordt vervangende ruimte gezocht. Zo komt er extra vergaderruimte in de kelders van de Ridderzaal. In de Ridderzaal zelf zit de Eerste Kamer al die moest uitwijken vanwege de krapte in het eigen gebouw.
Ook de hoofdelijke stemmingen zullen anders gaan verlopen. Normaal gesproken zitten alle aanwezige Kamerleden in de plenaire vergaderzaal, met de blauwe stoeltjes. Sinds de coronamaatregel van 1,5 meter afstand kan dat niet meer.
Voorlopig wordt er in drie "cohorten" gestemd, zoals de Kamer het noemt. In een cohort zitten vijftig Kamerleden die de zaal in mogen. Hun naam wordt genoemd, zij zeggen 'voor' of 'tegen' en vervolgens moeten zij de zaal weer verlaten. Daarna wordt de zaal schoongemaakt, zoals de bankjes en de microfoons, en mag de volgende groep naar binnen.
Nu wordt ook al na elke spreker het spreekgestoelte schoongemaakt:
De eerstvolgende mogelijkheid dat er via deze procedure gestemd wordt, zou morgen kunnen zijn, na het debat met minister Bijleveld van Defensie over het bombardement op Hawija. Als daar een motie van wantrouwen tegen de minister wordt ingediend, kan een Kamerlid vragen om een hoofdelijke stemming.
Verder is er volgende week dinsdag weer het wekelijkse vragenuur en de regeling van werkzaamheden, waarbij Kamerleden debatten over allerlei onderwerpen mogen aanvragen. Arib vraagt de Kamerleden wel terughoudend te zijn. De prioriteit moet liggen bij de coronacrisis, spoedwetgeving en onderwerpen die echt niet kunnen wachten.
Kamervoorzitter Arib belooft iedereen naar huis te sturen die toch met verkoudheidsklachten of hoestend in de vergaderzaal komt zitten.
Een verslag van de maatregelen is vanavond om 21.30 uur te zien in Nieuwsuur op NPO2.