Defensie zoekt vandaag naar de stoffelijke resten van de vijfde surfer die in Scheveningen is omgekomen. Volgens een politiewoordvoerder probeert Defensie met inzet van technische middelen het lichaam onder water te vinden.
Een woordvoerder van de marine zegt dat een duikteam en een zogenoemd Remus-team woensdagochtend vroeg uit Den Helder zijn vertrokken. Dat laatste team werkt met een soort onderwaterrobot met sonar, die urenlang onder water kan zoeken. Op het moment dat er een signaal wordt afgegeven, gaan duikers het water in. Volgens de woordvoerder werkt sonar vrij nauwkeurig en is het verschil tussen een steen en een mens duidelijk zichtbaar.
Het zoeken gebeurt nu tussen de havenhoofden, aangezien de vermiste surfer daar in de buurt voor het laatst is gezien. Door het weer is het niet makkelijk elders te zoeken, denkt de marine. "Ik acht de kans klein dat we hem gaan vinden. Als hij op zee is, is de kans ook groot dat hij door het drijfvermogen van z'n surfpak naar de oppervlakte komt, en dat wij hem niet vinden. Maar als het lichaam wel de haven in is gestroomd, dan gaan we hem vinden."
Hulpdiensten probeerden vanochtend al te zoeken naar het 23-jarige slachtoffer uit Delft. Volgens de politie was er in alle vroegte mogelijk iemand gezien in het water, waarop een zoekactie op touw werd gezet.
Maar na een uur werd die actie gestaakt omdat er niemand was gevonden. De Delftenaar werd gisteren nog in het water gezien, maar hulpverleners konden er toen niet bij komen. Het lichaam is door de stroming en golven meegenomen.
Er werd vanaf het strand gezocht, maar ook op het water zelf: 
De lichamen van de andere vier slachtoffers zijn maandagavond en dinsdagochtend gevonden. Het gaat om drie mannen uit Den Haag van 24, 30 en 38 jaar en nog een inwoner uit Delft van 22 jaar.
De toedracht van het ongeluk is nog niet duidelijk. Op het moment dat de vijf in de problemen kwamen stond er een harde noordenwind en lag er een dikke schuimlaag op het water. Die schuimlaag was op sommige plekken 3,5 meter dik. Het waren ervaren surfers die vaker met schuim te maken hebben gehad.