Bij een explosie in een woning in Nijmegen is een man gewond geraakt. Het slachtoffer raakte bedolven onder het puin van het huis, maar kon eronder vandaan worden gehaald, was aanspreekbaar en is naar het ziekenhuis gebracht. Over de aard van zijn verwondingen is nog niets bekend.
Het gaat vermoedelijk om een gasexplosie, zegt de Veiligheidsregio Gelderland-Zuid. Hoe die kon ontstaan, is nog onbekend.
Bekijk hier de beelden van het beschadigde pand:
Het incident gebeurde in een woning aan de Hillekensacker aan de westkant van de stad. Er waren veel hulpdiensten ter plaatse. Door de kracht van de explosie is de gevel weggeblazen en staat de woning op instorten. Ook omliggende panden en geparkeerde auto's zijn zwaar beschadigd geraakt. 
Bewoners van zo'n 20 tot 25 omliggende huizen worden vannacht elders ondergebracht. Een deel van de woningen is door de explosie onbewoonbaar.