Eindexamenleerlingen van het speciaal voortgezet onderwijs (vso) zijn opgelucht dat ze zo nodig vier herkansingen kunnen doen. Maar niet iedereen is tevreden met deze oplossing in het conflict tussen de Tweede Kamer en onderwijsminister Slob.
De leerlingen in het vso, middelbare scholieren met een lichamelijke of psychische beperking, kunnen al aan hun vervolgopleiding beginnen als ze nog geen diploma hebben. Het mondeling eindexamen gaat wel door. Een grote meerderheid van de Kamer wilde eerst dat dat afgeblazen zou worden.
"Dit geeft lucht, ik vind het wel een goede oplossing", zegt Adrian (17) uit Terneuzen. Hij zit in de vierde klas van vmbo-t en -kader, op een vso-school vanwege zijn autisme en ADHD.
Wel ziet hij op tegen het mondeling. "Ik ben niet zo goed in vreemden aankijken als ik met ze spreek. Maar misschien kan ik regelen dat ik de examinator niet aan hoef te kijken."
Misha (15) uit Den Helder is blij dat er nu eindelijk duidelijkheid is. "Hiervoor was er veel onzekerheid over hoe het in elkaar zou steken, zou ik nou wel een diploma kunnen halen of pas volgend jaar?" Misha vroeg zich de afgelopen maanden weleens af waar hij voor aan het leren was, maar is blij dat hij zich heeft voorbereid. "Nu is het heel simpel: stof blijven herhalen en op peil houden."
Een van de leerlingen die op meer tegemoetkoming had gehoopt, is Nina (19), een 6 vwo-leerling uit Almere. Zij had gewild dat eerdere schoolresultaten mee zouden tellen bij het eindcijfer. En dat er een mogelijkheid zou zijn om digitaal examen te doen, omdat haar moeder en stiefvader in de risicogroep vallen. "Dat ik jong en gezond ben, stelt mij niet gerust. De kans dat ik het virus overdraag, is er nog steeds. Het zou voor mij veel schelen als ik de examens alsnog digitaal zou kunnen afleggen."
Oudervereniging Balans vindt het teleurstellend dat de extra herkansingen niet gelden voor leerlingen die hun eindexamens willen halen met certificaten voor losse vakken. Minister Slob zei hierover dat het organisatorisch niet haalbaar is. "Zij moeten wachten tot volgend jaar. Ik had het goed gevonden als ook voor hen naar een oplossing was gezocht", zegt een woordvoerder van Balans.
"Je zal het nooit naar ieders tevredenheid kunnen regelen", reageert Wim Ludeke van het Landelijk Expertise Centrum Speciaal Onderwijs (Lecso), dat zegt hierover veel contact met het ministerie van OCW te hebben gehad. "Het is niet ideaal, maar ik heb er wel begrip voor." Het Lecso had gepleit voor drie herkansingen. "Van de verruiming naar vier hadden we niet durven dromen."
Wie zit er op een vso-school?
Het voorgezet speciaal onderwijs is de middelbare school voor leerlingen die extra begeleiding nodig hebben. Het gaat om kinderen met een lichamelijke handicap, een leerstoornis, een langdurige ziekte of psychische- of gedragsproblemen. In het vso zitten ongeveer 37.000 leerlingen.
Leerlingen in het voortgezet speciaal onderwijs doen staatsexamen. Dat bestaat uit twee verplichte onderdelen: het centraal examen en het college-examen. Het centraal examen is geschrapt. Maar minister Slob wil de college-examens, die mondeling worden afgenomen, wel laten doorgaan.