De VVD wil weten welke leden van de liberale jongerenorganisatie JOVD omstreden plaatjes hebben verspreid in een whatsapp-groep. Als daar VVD-leden tussen zitten, wordt bekeken of tegen hen opgetreden kan worden.
De woordvoerder van de partij noemt de uitingen "walgelijk". Zo lang niet duidelijk is wie er precies achter zitten, laat hij zich niet uit over mogelijke stappen.
De Telegraaf meldde vanochtend dat er in een appgroep van de JOVD onder meer afbeeldingen zijn gedeeld van PVV-leider Wilders in een nazi-uniform en van Thierry Baudet van FvD aan een galg. De krant heeft screenshots van deze groepschat in handen.
De LustrumCongres App werd in oktober opgericht om van gedachten te wisselen over het 70-jarig jubileum dat toen werd gevierd. Er namen volgens De Telegraaf zo'n tweehonderd liberale jongeren aan deel. Inmiddels heeft de appgroep een andere naam en zijn er nog zo'n 75 groepsleden.
Behalve de plaatjes van Wilders en Baudet werd er bijvoorbeeld een foto van Adolf Hitler tussen jonge vrouwen gepost. Daarop staat het woord 'gassers' met de s'en als in het logo van de SS. Verder kwam er een plaatje langs van een fietsend zwart jongetje, waarbij staat dat hij sneller gaat rijden omdat de eigenaar van de fiets eraan komt.
De Telegraaf laat zien dat een groepslid zich tegen de afbeeldingen uitspreekt: "Dat van die nazi-plaatjes vind ik - als kleinzoon van een Holocaust-overlevende - ook behoorlijk smakeloos moet ik zeggen." Hij krijgt bijval, maar daarna wordt opnieuw een foto van Hitler geplaatst, schrijft de krant.
Onder de groepsleden was ook een CDA-raadslid. Hij verstuurde onder meer het plaatje van Baudet aan een galg, bevestigt hij. Hij heeft daar achteraf spijt van.
Oud-voorzitter van de JOVD Splinter Chabot noemt de appjes walgelijk. Hij verwijst naar het huidige bestuur van de JOVD. "Deze onacceptabele berichtenwisseling in de appgroep speelde zich af op het moment dat ik mijn voorzitterschap aan het overdragen was."
Het bestuur van de JOVD erkent dat het "ongepaste materiaal" in de appgroep is verspreid en vindt dit "onacceptabel". Het zegt dat de appgroep niet door de JOVD is opgericht en dat een aantal JOVD'ers dat eraan deelnam, hier stevig op is aangesproken. Aanvullende vragen over eventuele sancties wil het bestuur niet beantwoorden.
Onlangs was er ophef over extreem-rechtse uitlatingen van leden van de jongerenafdeling van Forum voor Democratie, JFVD, in appgroepen. Forum heeft naar aanleiding daarvan drie leden geroyeerd.