De Landelijke Studentenvakbond (LSVb) is teleurgesteld over de voorgenomen steunmaatregel voor flexwerkers. "Het is precies geen oplossing voor de meeste studenten", zegt voorzitter Alex Tess Rutten. En dat terwijl de maatregel juist bedoeld is voor onder meer bijverdienende studenten die hun baan kwijt zijn geraakt door de coronacrisis.
Het is de bedoeling dat zij 600 euro per maand steun krijgen, maar dan moeten ze wel aantonen dat ze voor de coronacrisis ook 600 euro of meer verdienden. "En onze inventarisatie blijkt dat studenten gemiddeld een inkomensverlies hebben van 530 euro per maand", zegt Rutten. "Dus meestal net minder dan de grens van 600 euro."
Student Fleur Korver heeft een bijbaan in de sportkantine van haar universiteit en verdient te weinig om in aanmerking te komen voor de uitkering:
"We krijgen heel veel verbijsterde berichten binnen", zegt Rutten. "Veel studenten hadden hoop dat er een oplossing zou komen na de positieve berichten vanuit de Tweede Kamer." Twee weken geleden sprak een Kamermeerderheid zich uit over de noodzaak om snel met een oplossing te komen voor de studenten. "Het lijkt erop dat de studenten nu weer net buiten de boot vallen."
Via een meldpunt van de LSVb ziet Rutten de zorgelijke berichten over de financiÃ«le situatie van veel studenten binnenkomen. "Op de korte termijn maken ze zich zorgen over wat ze moeten betalen: hun huur, de boodschappen of toch maar de zorgverzekering", zegt Rutten. "En op de lange termijn gaat het over de oplopende studieschuld. Sommige studenten lenen nu duizenden euro's extra op een schuld van toch vaak al 30.000 euro. En dan studeer je straks ook nog af in een recessie."
Dat de steunmaatregel voor flexwerkers er komt, is nog niet zeker. Als blijkt dat uitvoeringsinstantie UWV het extra werk niet aankan gaat de steun voorlopig niet door. Binnen enkele dagen moet daarover een knoop worden doorgehakt door het kabinet. Daarna moet de Tweede Kamer zich nog over de maatregel buigen.
"We gaan kijken hoe de kamer het ontvangt", zegt Rutten hoopvol. Ze hoopt dat de maatregel nog aangepast wordt zodat ook studenten met een inkomensverlies van 100 of 200 euro er aanspraak op kunnen maken. "Nog beter zou zijn als ze gewoon al het niet verdiende loon compenseren."