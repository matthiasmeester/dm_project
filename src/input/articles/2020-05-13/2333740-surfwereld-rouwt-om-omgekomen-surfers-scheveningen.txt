In de Nederlandse surfwereld is met grote verslagenheid gereageerd op de dood van de vijf body- en golfsurfers die maandag om het leven kwamen voor de kust van Scheveningen. Vier lichamen zijn geborgen, reddingsdiensten zochten tot het eind van de middag naar het lichaam van de vijfde surfer, maar hebben hem niet gevonden. Morgen wordt de zoektocht hervat.
De slachtoffers kwamen uit Den Haag en Delft en waren ervaren surfers en life-guards. Sommige van hen gaven trainingen, vaak vanuit surfschool The Shore op het strand van Scheveningen, vlakbij het havenhoofd waar het drama plaatsvond.
Bij de surfschool werden veel bloemen neergelegd:
"The Shore kun je wel een beetje beschouwen als de huiskamer van alle surfleraren", zegt een medewerker van de surfschool. Voor de surfschool liggen veel bossen bloemen en er is een gedenkteken opgehangen; een zwart bord met vijf witte vissen erop.
De maker van dat bord, Bas Spaans, is overweldigd door de vele reacties die hij krijgt op zijn post op Instagram. "Ik had niet gedacht dat het zo hard zou gaan. Ik heb een storm aan reacties gekregen."
Zijn buurman, die een strandtent heeft, benaderde hem en zei "zullen we samen een vlag maken?" Spaans, die grafisch ontwerper is, had al meteen in zijn hoofd hoe het eruit zou komen te zien. "Uiteindelijk hebben we er een bord van gemaakt, dat geprint is door een kennis van ons. Dat hebben we toen bij The Shore opgehangen, zodat mensen daar hun bloemen kunnen neerleggen."
Het drama gebeurde in feite bij Spaans voor de deur. Hij kijkt uit over het strand en het havenhoofd en heeft er vroeger zelf ook veel gesurft. "Er gebeurt natuurlijk wel eens vaker wat, zo kan het wel eens gebeuren dat een dronken Duitser het water ingaat en verdrinkt, maar nog nooit met dit soort aantallen. Het is een zwarte dag voor Scheveningen."
Uit het hele land komen geschokte reacties op het drama voor de Scheveningse kust. De Holland Surfing Association schrijft op zijn website in diepe rouw te zijn en spreekt zijn dank uit aan "de reddingswerkers (KNRM, brandweer, politie) die alles in het werk hebben gesteld en onophoudelijk met man en macht hebben gezocht".
Ook bij de KNRM kwam de klap hard aan, schrijft de organisatie op zijn site. "Veel surfers zijn bevriend met de redders van de KNRM en andere hulpverleners die te hulp zijn geschoten. Uit de surfcommunity in Scheveningen komen de laatste jaren veel nieuwe vrijwilligers, om het team van de reddingbootbemanning versterken. De onderlinge band is hecht en dat maakt deze ramp zwaar voor alle betrokkenen."
Watersportvereniging Jumpteam Scheveningen schrijft op Facebook in gedachten bij de familie en nabestaanden van de slachtoffers te zijn en spreekt van een "zwarte dag in de geschiedenis van Scheveningen".
"Vandaag denken wij allemaal met een zwaar hart aan Joost, Sander, Pim, Matthijs en Max die gister de strijd met onze geliefde Noordzee hebben bekocht met hun jonge levens." Twee van de slachtoffers waren lid van Jumpteam.
En ook in het buitenland wordt geschokt gereageerd. Zo plaatste de in Lissabon gevestigde surfschool The Magnet Projects op Instagram een foto waarop twee van de slachtoffers staan. In het bericht worden ze "twee goede vrienden en geweldige surftrainers, longboarders en bodysurfers" genoemd.
Een herdenking voor de vijf omgekomen surfers "komt er heel waarschijnlijk wel", volgens surfschool The Shore. "Maar ik weet nog niet wanneer en hoe. We willen nu eerst de families de tijd geven."
Op het strand wordt inmiddels ook het normale leven weer opgepakt. Vanochtend gingen de eerste surfers op het strand van Scheveningen alweer het water in.
"Ik zat er vandaag zelf ook aan te denken om misschien even te gaan kijken", zegt de medewerker van The Shore. "Hoewel het natuurlijk raar voelt, kun je wel weer veilig het water in. Maar ik verwacht niet dat er op de noord, bij het havenhoofd, wordt gesurft. Dat is gewoon veel te vers. Ik verwacht niet dat iemand er daar in gaat liggen."