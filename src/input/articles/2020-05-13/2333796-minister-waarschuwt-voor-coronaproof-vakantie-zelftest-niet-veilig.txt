Minister De Jonge waarschuwt Nederlandse vakantiegangers voor 'coronaproof' vakanties. Reisorganisatie Corendon kondigde deze week dergelijke vakanties aan naar een afgesloten vakantieresort. Alle passagiers worden vlak voor hun vlucht getest op corona en dat wordt twee dagen later herhaald om besmette reizigers eruit te filteren.
Volgens de minister zijn de zelftesten die Corendon wil verstrekken niet veilig. Er is sprake van een vorm van schijnveiligheid, zegt hij. "Die all inclusive zou wel eens inclusive virus kunnen zijn."
Bestuursvoorzitter Steven van der Heijden van Corendon reageerde in Langs de Lijn En Omstreken op NPO Radio 1. Zijn bedrijf wil "echte coronatests" gebruiken en geen antistoffentests. "Ik vind het verbijsterend dat de minister met zo'n ongenuanceerde reactie komt, op basis van onjuiste informatie."
Volgens Van der Heijden probeert zijn bedrijf al een tijdlang contact te leggen met het Outbreak Management Team om de plannen te bespreken. "We krijgen taal noch teken. Dan lanceren we de plannen en dan heeft men blijkbaar tijd om direct op kabinetsniveau te reageren."
De Corendonbaas heeft naar eigen zeggen "geen enkel belang bij schijnveiligheid". "Want een besmetting zou direct een beschadiging betekenen van onze naam en faam."
Van der Heijden reageerde in het tv-programma Op1 ook op de kritiek van De Jonge. 
Volgens Van der Heijden reageren klanten goed op de plannen. Boeken kan nog niet. De juiste tests moeten nog worden geselecteerd en er wordt nog overlegd met bestemmingen.
Het kabinet kan nog geen duidelijkheid geven over wat er wel en niet kan in de zomervakantie, zo bleek na afloop van een overleg over de coronamaatregelen. Premier Rutte hoopt dat hij zo snel mogelijk meer zekerheid kan geven, maar nu is er nog te veel onduidelijk. De Europese Commissie en verschillende Europese landen zijn ook nog in overleg, zei hij.
Rutte vindt dat Nederland kan doorgaan met het afgeven van reisvouchers, als een reis niet doorgaat. De Europese Commissie is daartegen en vindt dat reizigers ook de mogelijkheid moeten krijgen om hun geld terug te krijgen, maar gaat geen boetes uitdelen. "Dan kunnen we gewoon doorgaan", concludeerde Rutte.
Hij vindt dat Nederlanders ook wel "een beetje solidariteit" kunnen tonen met sectoren die het zwaar hebben, zoals vliegtuigmaatschappijen, sportscholen of theatergezelschappen. "Ik heb ook een paar tickets ongebruikt in de la liggen."
Het kabinet heeft vandaag weer gesproken over de coronamaatregelen, maar er zijn geen nieuwe maatregelen aangekondigd. Premier Rutte hoopt dat de versoepelingen, zoals het openstellen van de terrassen en de restaurants en bioscopen voor een beperkte groep, op 1 juni kunnen doorgaan.
Rutte herhaalde weer dat iedereen zich echt aan de regels moet houden; binnenblijven bij een verkoudheid, drukte vermijden, op 1,5 meter afstand blijven en goed de handen wassen.