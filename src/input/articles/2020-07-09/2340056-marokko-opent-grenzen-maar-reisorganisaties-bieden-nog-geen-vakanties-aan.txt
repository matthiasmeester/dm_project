Marokko opent vanaf volgende week dinsdag de grenzen voor Marokkanen die in het buitenland wonen. Dit geldt alleen voor mensen met een Marokkaanse nationaliteit en voor buitenlanders die in Marokko wonen en werken.
Maar op vakantie naar Marokko? "Dat kan nog niet", zegt Frank Oostdam, directeur Algemene Nederlandse Vereniging van Reisondernemingen (ANVR) in het NOS Radio 1 Journaal. Het reisadvies van Buitenlandse Zaken staat op code oranje, dat wil zeggen: alleen geschikt voor noodzakelijke reizen.
"Als je nu bewust naar zo'n land afreist en je gerepatrieerd moet worden, dan zit je daar. We hebben net alle mensen met een dubbele nationaliteit teruggehaald. Als ze er dan weer gaan zitten, is dat wel een saillant detail", aldus Oostdam. "Bovendien zijn reisverzekeringen niet geldig in landen met code oranje."
Het ministerie van Buitenlandse Zaken in Den Haag weet niet of er iets aan het reisadvies verandert. "We zijn bezig met de analyse", zegt een woordvoerder.
De repatriëring van duizenden Nederlanders verliep moeizaam nadat Marokko op 20 maart een strenge lockdown had afgekondigd. Voor deze week staat nog een repatriëringsvlucht gepland.
Omdat Marokko de grenzen opent, kan iedereen in Nederland met een Marokkaans paspoort deze zomer wel naar familie in Marokko, zegt correspondent Samira Jadir in het NOS Radio 1 Journaal. "Al zijn er voorwaarden. Iedereen moet een negatieve coronatest van maximaal 48 uur oud kunnen overhandigen."
Ook een populaire grens bij Spanje waar veel Marokkanen de oversteek maken, blijft voorlopig dicht. De reden volgens Jadir zou kunnen zijn dat Spanje de grenzen tot 31 juli dichthoudt met Marokko.
In juni werd er gedemonstreerd bij de Marokkaanse ambassade in Den Haag. De demonstranten wilden graag terug naar Marokko, maar konden dat toen niet: 
Het aantal besmettingen in Marokko ligt op 14.000. 242 mensen zijn aan het coronavirus overleden. Het lijkt er volgens correspondent Jadir op dat Marokko de uitbraak van corona onder controle heeft, maar het risico is dat er meer besmettingen komen en het land toch weer in lockdown gaat. "Dat betekent dat de grenzen mogelijk toch weer op slot gaan."