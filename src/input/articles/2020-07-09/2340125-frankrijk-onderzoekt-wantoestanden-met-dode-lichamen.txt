Franse onderzoeksrechters buigen zich over tientallen klachten over een universitair instituut dat op een onethische manier zou zijn omgegaan met lichamen die ter beschikking zijn gesteld aan de wetenschap.
De lijken lagen in het Centrum voor Lichaamsdonaties, een gespecialiseerde afdeling van de Descartes Universiteit in Parijs.
Inmiddels zijn er tachtig klachten ingediend nadat tijdschrift L'Express in november had bericht dat de stoffelijke resten van duizenden mensen in slechte omstandigheden waren aangetroffen. Lichamen lagen op elkaar gestapeld en er lagen losse ledematen en rottende lichaamsdelen aangevreten door muizen.
Na de onthullingen vorig jaar sloot de Franse regering het instituut, dat tot de grootste centra op dit gebied in Europa behoorde.