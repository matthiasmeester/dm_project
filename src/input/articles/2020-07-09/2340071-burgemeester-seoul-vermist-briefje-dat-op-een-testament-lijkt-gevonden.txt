De burgemeester van Seoul wordt vermist. Zuid-Koreaanse media schrijven dat de dochter van Park Won-Soon (64) thuis een briefje vond dat "op een testament lijkt".
De politie zoekt met drones en speurhonden in een buurt in het noorden van de hoofdstad. Daar werd het laatste signaal opgevangen van de telefoon van de burgemeester. Zijn mobiel staat nu uit.
Park is sinds 2011 burgemeester van de miljoenenstad. Daarvoor was hij onder meer mensenrechtenadvocaat. Hij geldt als een van de belangrijkste progressieve politici in het land, meldt Koreakenner Remco Breuker van de Universiteit Leiden.