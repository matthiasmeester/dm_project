Een drone van het Nederlandse leger is gisteren neergestort op de Maasvlakte. Tijdens een nachtelijke vlucht verloor de piloot het contact met het vliegtuigje dat hij of zij op afstand bestuurde. De drone vloog tegen een stelling op het terrein van containerbedrijf APM Terminal Rotterdam.
Een woordvoerder van de landmacht bevestigt de crash tegen de regionale omroep Rijnmond. Een woordvoerder van APM zegt dat de drone op een afgesloten deel van het terrein is terechtgekomen.
Het gaat om een drone van het type Puma, dat nog niet zo lang wordt gebruikt door Defensie. Ze vallen onder de verantwoording van de Joint Intelligence Surveillance Target Acquisition Command. Dat is een eenheid die inlichtingen verzamelt. De Puma's beschikken over een infrarood- en een optische camera en hebben een nieuwwaarde van 250.000 euro.
Twee van dit soort drones zijn de afgelopen tijd geregeld ingezet om vanuit de lucht toezicht te houden op de coronamaatregelen. Ze vlogen onder meer boven de Biesbosch. De gecrashte drone die gisteren boven APM vloog, was volgens Rijnmond bezig met een proefvlucht. APM heeft geregeld te maken met insluipers, op zoek naar drugs. Samen met Defensie onderzoekt APM of die insluipers vanuit de lucht kunnen worden opgespoord.
Het is onduidelijk of de proef na de crash wordt voortgezet.