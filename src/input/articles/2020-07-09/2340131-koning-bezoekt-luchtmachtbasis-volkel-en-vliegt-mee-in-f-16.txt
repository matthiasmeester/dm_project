Koning Willem-Alexander heeft een bezoek gebracht aan de vliegbasis Volkel. Om goed inzicht te krijgen in wat er op de basis gebeurt, nam hij deel aan een trainingsmissie, inclusief een vlucht in een F-16. Hij vloog mee in een tweezitter, waarvan de luchtmacht er nog een paar heeft. Daarvoor was hij bij de briefing voor de missie en na afloop ook bij de debriefing.
Hoog in de lucht zwaaide de koning:
Behalve op de vliegbasis Volkel zijn alleen nog op vliegbasis Leeuwarden F-16 jachtvliegtuigen gestationeerd. Ze zijn bedoeld voor de luchtverdediging en het verlenen van luchtsteun. Sinds 2017 bewaken Nederland en België afwisselend elkaars luchtruimen en dat van Luxemburg. Daarvoor staan continu twee F-16 jachtvliegtuigen paraat die bij een dreiging ieder moment kunnen opstijgen.
Nederland kreeg zijn eerste F-16 aan het eind van de jaren zeventig. De toestellen waren toen hypermodern, maar zijn al een tijd verouderd. De luchtmacht vervangt ze door F-35's, ook wel Joint Strike Fighter genoemd. De laatste F-16's blijven naar verwachting tot 2024 operationeel.
Koningin Máxima vloog in 2014 ook al eens mee in een F-16 van de vliegbasis Volkel.