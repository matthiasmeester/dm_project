Goedemorgen! Met een kort geding wil actiegroep Farmers Defence Force een einde maken aan het verbod op demonstreren met trekkers en de KNVB komt met een protocol voor voetbalclubs over hoe publiek weer beperkt welkom is in het stadion.
Vandaag is er veel bewolking en er valt er met name tijdens de ochtend op veel plaatsen regen. Vanmiddag wordt het in het zuiden en midden van het land droger met lokaal wat zon. In het noorden blijft het vrijwel de hele dag regenachtig. Het wordt 14 graden in het noorden tot 23 graden in het zuiden.
Ga je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
Mensen met een niet-westerse achtergrond, laagopgeleiden en mensen met een arbeidsbeperking lopen meer kans om hun baan te verliezen door de coronacrisis. Dat komt doordat zij vaker dan gemiddeld met flexibele contracten werken in sectoren die hard getroffen worden door de crisis, zoals de horeca of de reisbranche, zegt het Sociaal en Cultureel Planbureau (SCP).
Volgens het adviesorgaan is het belangrijk dat deze mensen snel weer aan werk komen, bijvoorbeeld door middel van omscholing. Anders lopen ze het risico om langdurig in armoede te blijven. Wanneer mensen langer dan een jaar in armoede leven, neemt de kans dat zij daar ooit weer uitkomen sterk af, stelt het SCP.
Een drogisterij in het centrum van Amsterdam haalt de kop van een zwarte man van de gevel. Dat gebeurt een paar dagen nadat Volkskrant-columnist Sylvia Witteman over het beeld had getwitterd naar haar 160.000 volgers.
De tweet was schertsend bedoeld, schreef Witteman later, maar werd niet door iedereen zo opgevat. "Mijn spottende opmerking is serieus genomen door een stel idioten. De bewoners worden lastig gevallen en de gaper wordt weggehaald!"
De uitbater van de drogisterij, Harry Piet, zegt dat het beeld niets met racisme te maken heeft en overlegt nu met de eigenaar in wat voor vorm het kan terugkeren.
Fijne dag!