Het levenloze lichaam van de vermiste burgemeester van Seoul (64) is gevonden. Dat meldt het Zuid-Koreaanse nieuwsagentschap Yonhap. Zijn lichaam werd na een grote zoekactie gevonden in de buurt van de berg Bugak, waar het signaal van zijn mobiel voor het laatst was waargenomen.
Burgemeester Park Won-soon werd sinds vanochtend vermist. Zijn dochter sloeg alarm nadat ze een briefje had gevonden met een tekst die "op een testament leek".
Het is nog onduidelijk wat de precieze oorzaak was van zijn dood.
De dag voor zijn vermissing diende een medewerker van de burgemeester een aanklacht van seksuele intimidatie tegen hem in. Dat zou sinds 2017 plaats hebben gevonden, meldden Zuid-Koreaanse media eerder op basis van anonieme politiebronnen.
Park was sinds 2011 burgemeester van de miljoenenstad. Daarvoor was hij onder meer mensenrechtenadvocaat. Hij geldt als een van de belangrijkste progressieve politici in het land, meldt Koreakenner Remco Breuker van de Universiteit Leiden.