Acht dagen nadat particulieren hebben kunnen beginnen met het aanvragen van subsidie voor nieuwe elektrische auto's, is de pot al leeg. Er was tien miljoen euro beschikbaar. Particulieren krijgen 4000 euro subsidie voor een nieuwe auto met een stekker.
De aanvragen die nu nog bij de Rijksdienst voor Ondernemend Nederland (RVO) binnenkomen, worden doorgeschoven naar volgend jaar. De jaarbudgetten voor 2021 tot en met 2025 worden later bekend.
Voor tweedehands elektrische auto's is nog eens 7,2 miljoen euro beschikbaar, daarvan is nu 1,4 miljoen euro aangevraagd. Automobilisten krijgen 2000 euro subsidie voor hun occasions.
De subsidies gelden zowel voor koop als private lease. Op de eerste dag werd al voor 44 procent van het budget voor nieuwe auto's aangevraagd. 
De subsidie is bedoeld om elektrische auto's voor particulieren betaalbaarder te maken. De afgelopen jaren waren het vooral zakelijke rijders die, mede vanwege de lage bijtelling, kozen voor een auto met een stekker.
Staatssecretaris Van Veldhoven wil niet vooruitlopen op de vraag of er dit jaar meer geld nodig is voor de subsidiepot. Ze benadrukt dat er op dit moment nog genoeg budget beschikbaar is voor gebruikte elektrische auto's. "Naast de groei in de particuliere verkoop zien we dat door de coronacrisis de vraag naar elektrische personenauto's in het zakelijke segment achterblijft. Mede in het licht van de coronacrisis volgt het kabinet deze ontwikkelingen nauwgezet", voegt ze eraan toe. 
Dat veel particulieren de overstap maken naar elektrisch rijden, vindt de staatssecretaris goed nieuws. "Diverse partijen in de markt versterken die beweging door prijzen tijdelijk te verlagen en daarmee is het budget sneller uitgeput dan verwacht", zegt Van Veldhoven. 