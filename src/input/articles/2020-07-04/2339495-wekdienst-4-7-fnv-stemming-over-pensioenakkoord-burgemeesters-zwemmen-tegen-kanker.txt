Goedemorgen! Vandaag stemmen de FNV-leden over het pensioenakkoord en springen er door het hele land burgemeesters in het water tegen kanker.
Er is veel bewolking en er valt geregeld regen of motregen. De zon is nauwelijks te zien. Alleen in het zuidoosten kan het even opklaren en daar wordt het wellicht nog 20 graden. Elders is het met 16 tot 19 graden frisser. Het waait stevig met langs de kust geregeld windkracht 7 en kans op zware windstoten.
Ga je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
Over een aantal jaar wordt geen geslachtsaanduiding meer vermeld op identiteitskaarten. Minister Van Engelshoven heeft dat laten weten in een brief aan de Tweede Kamer. In paspoorten blijft 'man', 'vrouw' of 'X' wel staan vanwege Europese regelgeving.
De stap is in lijn met plannen van de minister van Onderwijs, Cultuur en Media, die ook emancipatie in haar portefeuille heeft, om onnodige sekseregistratie te beperken.
Het lijkt erop dat Washington Redskins binnenkort een andere naam krijgt. De American-footballclub heeft "een grondige bezinning" op de clubnaam aangekondigd in het licht van het racismedebat in de Verenigde Staten.
De naam Redskins, roodhuiden, verwijst naar de oorspronkelijke bewoners van het Amerikaanse continent en wordt in de Verenigde Staten als kwetsend beschouwd.
De roep om naamsverandering klinkt al tientallen jaren, maar eigenaar Dan Snyder heeft altijd gezegd er niet over te peinzen. In een verklaring zegt hij nu: "We gaan met alle betrokkenen het gesprek aan, met clubmensen, sponsoren, de NFL en de lokale gemeenschap. Wij zijn trots op onze club en dat willen we blijven. Daarom moesten we op zoek naar een oplossing."
Fijne dag!