Ruim honderd protesterende boeren hebben vanmiddag een uur lang de toegang tot het distributiecentrum van Albert Heijn in Zwolle geblokkeerd. Zij hielden alle verkeer van de supermarktketen tegen. Uiteindelijk stonden tien vrachtauto's te wachten tot ze het terrein weer op konden.
Na een gesprek met de politie hielden de boeren het voor gezien en gingen ze naar huis, meldt RTV Oost.
De blokkade van het distributiecentrum volgde op een andere actie van de boeren, vanmiddag in het centrum van Zwolle. Daar reden ze met ruim honderd trekkers naar het politiebureau om massaal aangifte te doen tegen minister Schouten. In beide gevallen verliepen de acties zonder problemen.
De acties begonnen vanmiddag toen een grote groep boeren met hun trekkers naar de A28, vlakbij Zwolle, reed om daar de snelweg te blokkeren. Maar zij werden opgewacht door de politie, meldt RTV Oost. Die voorkwam de blokkade en begeleidde de trekkers naar het politiebureau. Daar troffen de boeren collega's die uit andere delen van Overijssel naar de stad waren gekomen.
De boeren zijn boos omdat de minister het eiwitgehalte in veevoer wil verlagen in het kader van het stikstofbeleid. De boeren spreken van dierenmishandeling. Ruim honderd boeren deden op het politiebureau per bedrijf aangifte. Alle aangiftes zijn gebundeld in een proces-verbaal dat gisteren al werd aangemaakt. .
Na die actie verlieten de boeren de binnenstad van Zwolle. Korte tijd later doken ze op bij het distributiecentrum van Albert Heijn in een buitenwijk van de stad.