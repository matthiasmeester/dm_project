Dit jaar haalden meer middelbare scholieren hun diploma dan vorig jaar. En dat zonder de centrale examens te maken, die niet doorgingen vanwege de coronacrisis. Dat betekent dat er nu bij het College voor Toetsen en Examens (CvTE) een kluis vol met ongemaakte eindexamens ligt. Wat gebeurt er nu met die examens?
Voor menig examenkandidaat uit andere jaren zou het fijn zijn om even te kunnen spieken in die kluis. "Als je hier werkt en je hebt kinderen die in hun examenjaar zitten, mag je er niet zomaar alleen in", vertelt Freya Martin van het CvTE.
Toch gaat, ondanks het schrappen de examens van dit jaar, de kluisdeur nog niet van het slot: "Op dit moment kijken we nog naar wat we met het materiaal kunnen. Dat lopen we per examen na."
NOS Stories nam een kijkje op de plek van de kluis waar de ongemaakte examens liggen opgeslagen.
Alles simpelweg doorschuiven naar volgend jaar is in ieder geval geen optie: "De examens van 2021 waren al klaar op het moment dat besloten werd dat de examens van 2020 niet doorgingen. We maken de examens altijd twee, soms wel vier jaar van tevoren. Doorschuiven is dus niet nodig, maar dat kan ook niet zomaar."
De examens moeten ieder jaar namelijk aan allerlei eisen voldoen, vertelt Martin: "En die kunnen volgend jaar misschien wel weer anders zijn. Net als de inhoud. Het kan bijvoorbeeld zo zijn dat een begrippenlijst wordt aangepast. Dan moet je een heel examen nalopen en kijken of alle begrippen en de beschrijving daarvan nog wel kloppen."
Ook houden ze rekening met de actualiteit. Zo zou het coronavirus examenvragen in de toekomst kunnen be√Ønvloeden: "Als er dit jaar een vraag in een examen zat over mensen die op de intensive care liggen, dan is het misschien niet zo slim om die volgend jaar alsnog te stellen. Dat kan voor sommige scholieren die daar direct mee te maken hadden gevoelig liggen. Je wil niet dat ze afgeleid raken tijdens een examen."
Het CvTE bekijkt momenteel alle examens nog eens. De verwachting is dat de meeste de komende jaren alsnog worden gebruikt.
Sommige scholieren baalden dat ze die laatste toetsen moesten missen, voor anderen was het een opluchting. NOS Stories volgde twee maanden lang een zelf samengestelde examenklas, en maakte daarover deze documentaire: