Op verschillende plaatsen in het land hebben boeren opnieuw actie gevoerd tegen het beleid van minister Schouten van Landbouw. Vooral in het noorden van het land zijn boeren 's avonds laat en 's nachts met hun trekkers de straat op gegaan.
De N48 en de A28 ter hoogte van knooppunt Hoogeveen werd ruim een uur door boeren geblokkeerd. Zes van hen zijn bekeurd door de politie. Ook reed er een groep boeren stapvoets over de volle breedte van de A32 in de richting van Leeuwarden.
Wat ze precies van plan waren, is onduidelijk. RTV Noord meldt dat de politie in de stad Groningen uit voorzorg toezicht hield bij de Diepenring, de ring om de binnenstad. Sommige bruggen waren uit voorzorg gesloten of juist geopend.
Een groep boeren met trekkers trok ook naar het distributiecentrum van Lidl in Heerenveen. Ze zijn daar inmiddels weer vertrokken. Een van de boeren zei aan het begin van de actie nog dat ze de hele nacht wilden doorgaan.
Ook in Amsterdam hebben tientallen boeren gedemonstreerd. Volgens de politie ging het om ruim dertig trekkers, die een rondje door de stad reden. "De afspraak is gemaakt om niet over de grachten te gaan", zegt een woordvoerder. Volgens NH Nieuws waren er minimaal veertig boeren uit Edam en omgeving naar de hoofdstad gekomen.
In Veghel blokkeerde een grote groep boeren met tientallen landbouwvoertuigen een distributiecentrum van Jumbo. De demonstratie werd rond 23.30 uur beÃ«indigd. Volgens de politie was de sfeer gemoedelijk. Wel hadden agenten uit voorzorg een nabijgelegen industrieterrein afgesloten.
De boeren in Noord-Nederland kondigden hun actie gisteravond aan in verschillende boerengroepen op sociale media. Daarin schrijven de initiatiefnemers dat ze een actie hebben bedacht. "En die houdt in dat we Friesland, Groningen en Drenthe onafhankelijk willen maken van de rest van Nederland".
Ze schrijven ook: "Dit is geen actie voor een uur, maar voor misschien wel meerdere dagen. Neem slaapspullen mee."
Gistermiddag gingen ruim honderd betogende boeren naar een distributiecentrum van Albert Heijn in Zwolle. Daar werd de toegang een uur lang geblokkeerd. De boeren hielden alle verkeer van de supermarktketen tegen. Uiteindelijk stonden zo'n tien vrachtauto's te wachten tot ze het terrein weer op konden.
Boeren zijn boos dat minister Schouten van Landbouw het eiwitgehalte in veevoer wil verlagen, om zo de uitstoot van stikstof te beperken. De boeren zeggen dat het schadelijk is voor de gezondheid van de dieren en spreken van dierenmishandeling.