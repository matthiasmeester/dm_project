Bij een brand op een schip in de Rotterdamse haven is een bemanningslid gewond geraakt. Hij werd met ademhalingsproblemen naar het ziekenhuis overgebracht. De brand brak zaterdag rond 15.30 uur uit en was pas om 04.45 uur zondagochtend geblust.
In het ruim van het schip stond metaalschroot in brand. Omdat er bij het blussen veel rook vrijkwam, werden de luiken van het ruim tijdelijk gesloten. Later op de avond werden ze weer geopend, zodat er met veel water geblust kon worden. Rond 01.45 uur meldde de veiligheidsregio dat er nagenoeg geen rook meer vrijkwam. Drie uur later was het vuur uit.
Vanwege de rookontwikkeling werden gistermiddag en -avond twee NL-Alerts verstuurd, waarin de bewoners van de Rotterdamse wijk Charlois het advies kregen ramen en deuren gesloten te houden. Die waarschuwing geldt niet meer.
Het schip, de Dimitris S, is een zogeheten bulkcarrier die vaart onder Liberiaanse vlag. Het schip was net vanuit Dordrecht naar de Waalhaven gekomen, schrijft Rijnmond.