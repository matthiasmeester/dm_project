In de Amerikaanse stad Seattle zijn twee demonstranten aangereden op een afgesloten wegdeel. Beide vrouwen, 24 en 32 jaar oud, verkeren in kritieke toestand. Het is nog onduidelijk of er opzet in het spel was.
De politie heeft getweet dat een witte auto op hoge snelheid door de afzettingen reed en vervolgens meerdere voetgangers raakte. De weg was vanwege een demonstratie afgezet. De 27-jarige bestuurder werd kort na het incident aangehouden. Naar een mogelijk motief wordt nog onderzoek gedaan.
Op beelden is te zien dat meerdere demonstranten door de klap van het voertuig de lucht in worden geslingerd:
In Seattle in de staat Washington wordt nog steeds gedemonstreerd in de nasleep van de dood van de zwarte Amerikaan George Floyd. Het is nog onduidelijk of de slachtoffers ook bij een Black Lives Matter-protest waren aangesloten. Een deel van het protest was via een livestream op Facebook te zien onder de naam 'Black Femme March takes I-5'.