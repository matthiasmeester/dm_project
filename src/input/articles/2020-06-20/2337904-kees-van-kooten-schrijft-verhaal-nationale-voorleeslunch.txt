Kees van Kooten schrijft dit jaar het verhaal voor de jaarlijkse Nationale Voorleeslunch. De schrijver leest het verhaal op 2 oktober, op Nationale Ouderendag, zelf voor op televisie.
Het gaat om een initiatief van de Leescoalitie, dat dit jaar samenwerkt met het Ouderenfonds. Ouderen kunnen die dag ook naar een speciaal telefoonnummer van het fonds bellen. Zij krijgen het verhaal vervolgens via de telefoon voorgelezen.
De Voorleeslunch vindt dit jaar voor de achtste keer plaats. De verhalen werden eerder geschreven door onder anderen Jan Siebelink en Yvonne Keuls. Bij eerdere edities gingen bekende Nederlanders naar verzorgingstehuizen om voor te lezen, maar dat is vanwege de coronacrisis dit jaar niet mogelijk.
Afgelopen maart verscheen van Van Kooten de bundel 575 Haikoots. Hij publiceerde tientallen boeken en is ook bekend als tv-maker. Samen met Wim de Bie maakte hij jarenlang programma's, waaronder Hadimassa, Keek op de Week en Van Kooten en De Bie.
Het verhaal is op 2 oktober rond 12.00 uur te beluisteren op NPO 1 op Omroep Max.