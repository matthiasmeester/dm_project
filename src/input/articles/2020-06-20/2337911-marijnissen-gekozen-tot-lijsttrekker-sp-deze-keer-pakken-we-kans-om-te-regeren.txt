Mensen die overwegen om op de SP te stemmen, hoeven niet bang te zijn dat de partij uiteindelijk zal terugdeinzen voor regeringsdeelname. Dat zei Lilian Marijnissen nadat ze door de partijraad, die bestaat uit de afdelingsvoorzitters, was gekozen tot lijsttrekker van de SP voor de Tweede Kamerverkiezingen. Ze was de enige kandidaat.
"Veel kiezers vinden ons wel sympathiek, maar stemmen toch niet op ons omdat ze denken dat we toch niet gaan regeren. Daar hoeven ze deze keer niet bang voor te zijn. Als we het verschil kunnen maken, zullen we die kans pakken."
Ook een coalitie met de VVD sluit Marijnissen niet uit. Haar voorganger Emile Roemer legde bij de vorige verkiezingen nog een blokkade op regeringssamenwerking met de liberalen, omdat de twee partijen naar zijn mening fundamenteel te veel van elkaar verschillen.
Maar volgens Marijnissen zijn de tijden veranderd. "Zelfs premier Rutte pleit nu voor hogere lonen voor mensen op de werkvloer." Als dat soort zaken in het verkiezingsprogramma van de VVD terechtkomen, valt er met haar te praten, al acht ze kans nog steeds niet heel erg groot dat de SP in een kabinet stapt met de VVD.
Marijnissen noemt haar benoeming een enorme eer: 
Marijnissen is sinds december 2017 fractieleider van de SP. Zij volgde Emile Roemer op, die lijsttrekker was bij de verkiezingen in maart van dat jaar. Het is voor het eerst dat ze bij de landelijke campagne de kar gaat trekken. Wel was ze al partijleider tijdens de afgelopen verkiezingen voor de gemeenteraden, provincies en Europa. Die verliepen slecht voor de SP: in de Eerste Kamer halveerde het aantal zetels en de partij verdween helemaal uit het Europees Parlement. In de peilingen staat de partij op verlies.
Toch is Marijnissen optimistisch over de komende campagne, die wat haar betreft over een herwaardering van de publieke sector moet gaan. "Steeds meer partijen nemen onze standpunten over, dat is interessant." Ze wees op CDA-minister De Jonge, die onlangs pleitte voor het afschaffen van de marktwerking in de zorg.
"Daarom zijn we meer dan ooit nodig", betoogde Marijnissen. "Om die andere partijen te houden aan wat ze nu met woorden belijden. Het mag niet alleen bij woorden blijven, er moeten ook daden komen." Ze wil na de zomer met een breed gedragen initiatief komen om de krachten te bundelen. "Onze zorgverleners, docenten en politiemensen verdienen meer waardering en zeggenschap over hun werk."
Lilian Marijnissen (1985) is de dochter van oud-SP-leider Jan Marijnissen. Zij was al snel actief in de politiek. Ze werd op haar 17e gekozen in de gemeenteraad van Oss, maar was toen te jong om zitting te mogen nemen. Op haar 18e werd ze alsnog ge√Ønstalleerd.
Ze was cao-onderhandelaar voor AbvaKabo FNV en later voor de FNV. In maart 2017 kwam zij in de Tweede Kamer. Marijnissen was woordvoerder zorg, maar werd dus al snel de nieuwe fractievoorzitter en politiek leider.