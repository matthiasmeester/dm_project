Spanje opent zijn grenzen voor Britse toeristen zonder quarantainevoorwaarden. De Spaanse regering overwoog een verplichte zelfisolatie van twee weken in te stellen voor reizigers uit het Verenigd Koninkrijk, maar ziet daarvan af.
Dat plan was een reactie op de Britse coronaregels. Daar geldt dat iedere buitenlandse reiziger verplicht twee weken in quarantaine moet om verspreiding van het coronavirus te voorkomen.
De Spaanse minister van Buitenlandse Zaken laat nu aan de BBC weten dat Britten op dezelfde manier zullen worden behandeld als alle inwoners van de Europese Unie en de Schengenzone. Vanaf morgen worden de grensbarri√®res opgeheven in de hoop het toerisme op gang te brengen.
Jaarlijks brengen ongeveer 80 miljoen toeristen een bezoek aan Spanje. Ruim een vijfde van hen is Brit. Zo'n 400.000 Britten bezitten een tweede huis in het Zuid-Europese land.
De Spaanse regering zegt nog met de Britten in overleg te zijn over de heropening van de Britse grenzen voor Spaanse reizigers. Volgens Britse media worden de quarantainemaatregelen van het land volgende week herzien.