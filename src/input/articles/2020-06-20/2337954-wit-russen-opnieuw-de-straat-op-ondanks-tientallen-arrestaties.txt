In Wit-Rusland zijn voor de derde dag op rij mensen de straat op gegaan om te demonstreren tegen president Loekasjenko. Aanleiding is de arrestatie van oppositiekandidaat Viktor Babariko en zijn zoon, die worden beschuldigd van financiÃ«le delicten. Oud-bankier Babariko wordt gezien als een belangrijk uitdager van Loekasjenko bij de presidentsverkiezingen in augustus.
Gisteravond werd hardhandig opgetreden tegen de demonstranten. Volgens mensenrechtenorganisatie Viasna zijn daarbij zeker 120 betogers opgepakt. Ook een correspondent van Radio Free Europa werd opgepakt, terwijl zij live op zender was.
Demonstranten vormden de afgelopen avonden een keten van mensen door het centrum van Minsk. Ook buiten de hoofdstad gingen Wit-Russen de straat op. Lokale journalisten melden dat de autoriteiten soortgelijke acties nu proberen te voorkomen, onder meer door preventief charges uit te voeren tegen mensen die kleding met politieke uitingen dragen.
Demonstraties in Wit-Rusland zijn een zeldzaamheid. In 2017 gingen meerdere weekends duizenden Wit-Russen de straat op om te protesteren vanwege de economische malaise. Daarbij werden honderden actievoerders opgepakt.
President Loekasjenko bestuurt sinds 1994 de voormalige Sovjet-republiek met ijzeren vuist. Westerse leiders hebben hem regelmatig bestempeld als de "laatste dictator van Europa". De vrijheid van meningsuiting en demonstratie is beperkt en het land kent nog altijd de doodstraf. In augustus hoopt Loekasjenko voor de zesde keer te worden herkozen.
De afgelopen maanden zwol kritiek op zijn persoon aan vanwege zijn laconieke aanpak van het coronavirus, de economische achteruitgang en een energieconflict met buurland en traditioneel bondgenoot Rusland.
Loekasjenko beschuldigt het Westen en Rusland van een complot om hem ten val te brengen. "Niet alleen de marionetten hier, maar ook poppenspelers buiten Wit-Rusland zijn ontmaskerd", zei hij daarover.
Minsk beticht de gearresteerde oppositieleider Babariko ervan dat hij voor Rusland werkt. De rivaal van Loekasjenko werkte in het verleden voor Belgazprombank, dat onderdeel is van het Russische energiebedrijf Gazprom. De Russische president Poetin zei gisteren dat hij geen voorkeur heeft voor een van de presidentskandidaten.
De Europese Unie heeft opgeroepen tot de vrijlating van vader en zoon Babariko en aangedrongen op eerlijke verkiezingen.