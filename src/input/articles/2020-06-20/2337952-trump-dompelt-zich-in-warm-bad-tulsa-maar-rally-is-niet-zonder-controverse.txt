President Trump heeft er maandenlang naar uitgekeken: een massale campagnebijeenkomst met uitzinnige fans. Het zijn dit soort rallies waar Trump zich in zijn element voelt. Door de pandemie waren de verkiezingscampagnes in de wachtstand gezet, maar Trump vond dat het deze maand weer tijd werd om eropuit te trekken. Hij koos Tulsa in de staat Oklahoma voor zijn eerste grote campagnebijeenkomst sinds het begin van de coronacrisis.
Voor Trump moet het een warm bad zijn. Oklahoma is een van de meest conservatieve staten van Amerika, waar de president ontzettend populair is. Het is omringd door Trump-stemmende staten, waardoor een hoge opkomst bij de bijeenkomst gegarandeerd is.
"Ze komen echt overal vandaan", zegt een 15-jarige Trump-fan die al sinds afgelopen nacht in de rij stond om een plekje te bemachtigen in de BOK-sportarena. "Ik maakte vandaag een rondgang langs auto's van Trump-aanhangers. Ik zag kentekens uit North Carolina, Florida en zelfs de staat Washington."
"Ze zeiden dat een miljoen mensen zich hebben aangemeld. We wisten niet zeker hoeveel er daadwerkelijk zouden komen opdagen, dus we besloten om hier vroeg te zijn om te kijken hoe het ervoor stond. We hebben een mooi plekje in de rij bemachtigd. Ik ben blij dat we dit gedaan hebben, want het is nu al leuk."
Deze Trump-aanhangers vertellen waarom ze bij de rally aanwezig zijn:
Sommige aanhangers kampeerden al sinds afgelopen maandag in de straten van Tulsa om zeker te zijn van een plekje, zoals Tricia Hope. De Texaanse heeft acht uur moeten rijden om hier te komen, maar dat vindt ze het allemaal waard. "We zijn eerder al bij 32 campagnebijeenkomsten geweest in het hele land, dus dit was maar een kleine afstand voor ons."
Rond de BOK-arena in Tulsa hangt al dagen een festivalachtige sfeer. Iedereen draagt Trump-shirts en rode MAGA-petjes. Fans zwaaien met kolossale vlaggen. Er wordt gezongen en gebeden voor Trump. Een paar keer per uur wordt het volkslied aangeheven en geregeld galmt het "USA! USA! USA!" door de straten.
Voor Tricia Hope, die zich heeft uitgedost als een kolossaal boek met als titel "Trump tweets", laat dit zien hoe geliefd Trump is bij zijn aanhang. ""Hij zet mensen op de eerste plaats. Hij zet Amerika op de eerste plaats. Hij houdt van ons land. Dat voelt goed, want ik houd ook van mijn land."
De plek en tijd van Trumps campagnebijeenkomst zijn niet zonder controverse. De president wilde zijn rally aanvankelijk gisteren houden op Juneteenth, de dag dat zwarte Amerikanen het einde van de slavernij vieren. Maar na een storm van kritiek besloot de president het een dag te verschuiven.
De sportarena waar Trumps rally komende nacht begint, ligt een paar straten verwijderd van de wijk Greenwood. Deze welvarende zwarte wijk stond begin twintigste eeuw bekend als Black Wall Street. In 1921 was Greenwood het toneel van de grootste lynchpartij uit de Amerikaanse geschiedenis. Witte bendes maakten de wijk met de grond gelijk. Naar schatting werden 300 zwarte inwoners vermoord.
Dat de president Tulsa in combinatie met deze datum heeft gekozen voor zijn campagnebijeenkomst heeft veel kwaad bloed gezet bij de zwarte gemeenschap. Voor vandaag waren er grote tegendemonstraties aangekondigd. De Republikeinse burgemeester stelde aanvankelijk een avondklok in van donderdag tot en met zondag, maar onder druk van de president werd dat besluit teruggedraaid. Hoewel enkele demonstranten zijn gearresteerd door de politie van Tulsa, zijn grote ongeregeldheden vooralsnog uitgebleven.
Trump hoopt dat Tulsa het startschot is voor de hervatting van de normale campagne. Maar deze rally laat ook meteen zien dat het nog steeds niet business as usual is. Aanhangers moesten van tevoren een verklaring ondertekenen dat ze de Trump-campagne niet aansprakelijk zullen stellen als ze het coronavirus oplopen.
Zijn aanhang lijkt zich echter weinig zorgen te maken over het virus. De meeste fans dragen geen mondkapjes en zijn ook niet van plan om dat in de arena te doen. "Waarschijnlijk niet", zegt een fan uit de Texaanse stad San Antonio. Ik heb de verklaring ondertekend en ik neem de gok. Ik vertrouw op mijn immuunsysteem, dat het doet wat het moet doen. Het zal wel loslopen."
Om die reden probeerde advocaat Paul DeMuro de campagnebijeenkomst via de rechter tegen te houden. "Oklahoma zit middenin een ramp. Het aantal nieuwe besmettingen is de laatste acht dagen explosief gestegen. Elke dag is weer een nieuw record. Sinds het einde van de lockdown is het aantal besmettingen verdrievoudigd. En juist op dit moment gaan we binnen een campagnebijeenkomst houden met 20.000 mensen? Het is krankzinnig."
DeMuro's poging om de bijeenkomst tegen te houden was vergeefs. Gisteren besloot het hoogste gerechtshof in Oklahoma dat de rally gewoon door mag gaan. De advocaat houdt dan ook zijn hart vast. "Als jij en ik een plan zouden bedenken om een virus middenin een pandemie maximaal te verspreiden, dan zou het er zo uitzien. Dit is een perfect storm."