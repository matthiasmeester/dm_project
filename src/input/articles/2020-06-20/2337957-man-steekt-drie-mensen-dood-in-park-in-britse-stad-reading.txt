In de Engelse stad Reading zijn drie mensen doodgestoken in een park. Nog eens drie personen raakten zwaargewond, meldt de politie. Kort na de steekpartij werd een verdachte aangehouden; een 25-jarige man uit Reading.
De politie benadrukt in een persbericht dat het niet om een terroristische daad lijkt te gaan. De man wordt verdacht van moord en er wordt niet gezocht naar potentiële handlangers. "Maar de rechercheurs houden rekening met alle mogelijkheden als het gaat om het motief en worden hierbij ondersteund door collega's van de anti-terrorisme-afdeling."
Bronnen bij de veiligheidsdiensten zeggen tegen Britse media dat de verdachte een Libiër is. Verschillende getuigen zeggen dat het druk was in het park op het moment van de aanval. De man zou op willekeurige groepen mensen zijn afgelopen, waarna hij op de nekken en ribben van slachtoffers begon in te steken. Een agent zou de man met wat wordt omschreven als een 'rugbytackle' hebben gestopt.
Premier Johnson betuigde via Twitter zijn medeleven aan de nabestaanden en minister Patel van Binnenlandse Zaken liet ook in een tweet weten "zeer bezorgd" te zijn over het incident.
Het incident deed zich voor in het park waar zaterdag werd gedemonstreerd tegen racisme en politiegeweld. Volgens de politie zijn er geen aanwijzingen dat er een verband is tussen het protest en de steekpartij.
Een van de organisatoren zei in een bericht op Facebook dat het protest, dat vreedzaam verliep, al zo'n drie uur voorbij was toen het incident plaatsvond.
Noot van de redactie: Op zondag 21 juni rond het middaguur heeft de politie bekendgemaakt de aanval alsnog te beschouwen als een terroristische daad. Zie daarover ons nieuwe bericht.