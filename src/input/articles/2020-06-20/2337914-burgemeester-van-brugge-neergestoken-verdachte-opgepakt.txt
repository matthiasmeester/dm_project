Burgemeester Dirk De fauw van Brugge is aan het begin van de middag in zijn hals gestoken, melden Belgische media. Dat gebeurde bij zijn advocatenkantoor.
De fauw (62), christendemocraat van de CD&V, kon zelf de hulpdiensten bellen en is door zijn chauffeur naar het ziekenhuis gebracht. Daar is hij geopereerd. De burgemeester verkeert niet in levensgevaar. Zijn toestand wordt omschreven als stabiel.
De verdachte is opgepakt op verdenking van poging tot moord. Een zoon van De fauw zegt tegen de Belgische krant Het Laatste Nieuws dat de vermoedelijke dader een cliÃ«nt is van zijn vader.
Volgens de krant gaat het om een man die kampt met psychische problemen en alcoholisme. Hij zou de burgemeester gestoken hebben met een aardappelschilmes.
De fauw heeft aan Belgische media laten weten dat het "redelijk goed" met hem gaat. "Jammer dat ik nu eventjes buiten strijd ben, want zo mis ik een aantal mooie momenten met onze inwoners." Zo zou de burgemeester vandaag de verjaardag van een 100-jarige inwoner van zijn stad bijwonen. "Ik vind het spijtig dat ik hier niet bij aanwezig kon zijn", laat hij weten.