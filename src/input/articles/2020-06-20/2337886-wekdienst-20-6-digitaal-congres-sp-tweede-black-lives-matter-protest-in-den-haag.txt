Goedemorgen! Leden van de SP kunnen vandaag online zien hoe Lilian Marijnissen weer benoemd wordt als lijsttrekker voor de Tweede Kamerverkiezingen. En in Princessehof in Leeuwarden begint een koninklijke tentoonstelling. 
Vandaag wisselen zon en stapelwolken elkaar af. Het blijft op een enkele bui na vrijwel overal droog en bij een matige westelijke wind wordt het 19 tot lokaal 24 graden. De komende dagen verandert er in eerste instantie niet veel, maar vanaf dinsdag wordt het geleidelijk zonniger en warmer.
Ga je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
In Hoorn zijn na een demonstratie tegen het standbeeld van Jan Pieterszoon Coen ongeregeldheden uitgebroken. De politie greep in toen een grote groep betogers naar het standbeeld wilde gaan, wat de gemeente vooraf had verboden. Er zijn twaalf mensen aangehouden.
De betoging 'Weg met J.P. Coen' trok honderden mensen. De manifestatie werd gehouden op een door de gemeente aangewezen plein, niet bij het beeld maar elders in het centrum. Na afloop probeerde een deel van de betogers toch naar het beeld te gaan. Daarbij staken ze vuurwerk af en gooiden ze met meubilair naar de politie. Agenten voerden charges uit.
De demonstranten vinden dat het VOC-kopstuk ten onrechte wordt vereerd als held.
Nu de greep van het coronavirus op de politieke agenda enigszins verslapt, komt er meer ruimte voor geharrewar, ook binnen de coalitie. De vier fractievoorzitters hebben vorige week een stevig gesprek gehad over de oplopende onderlinge irritatie. "Als dit zo doorgaat, houden we het geen negen maanden meer vol", was te horen.
Directe aanleiding voor het uitpraatmoment was de opmerking van ChristenUnie dat het "niet voorstelbaar" is dat dit kabinet nog een besluit neemt over opening van vliegveld Lelystad. VVD, en in mindere mate CDA, waren op zijn zachtst gezegd not amused. Maar ook de discussies over biomassa, de coronawet en het stikstofrapport van Remkes zorgen voor irritatie.
Veel gespreksstof dus voor het viertal, maar ze zijn er voorlopig uitgekomen onder het motto: "Laten we het hoofd koel houden, want we moeten nog even". Dat 'even' duurt nog een maand of negen, want dan zijn de Tweede Kamerverkiezingen.
Fijne zaterdag!