De rellen gisteravond in Hoorn waren het werk van een groep van zo'n honderd jongeren die doelbewust naar de stad waren gekomen om onlusten te veroorzaken. De twee betogingen tegen en voor het standbeeld van Jan Pieterszoon Coen zijn goed verlopen, maar rond 20.30 uur trok een groep van zo'n honderd jongeren naar de binnenstad, naar het lijkt om de confrontatie te zoeken met de politie.
Dat zegt burgemeester Nieuwenburg van Hoorn in het NOS Radio 1 Journaal. Er werden stenen gegooid naar de politie, ook werd er met terrasmeubilair gegooid. De situatie in het centrum escaleerde verder doordat een andere groep van tussen de 100 en 200 man, onder wie jongeren uit Hoorn zelf, zich bij het station verzamelde. Nieuwenburg heeft toen op basis van een noodbevel de politie de binnenstad laten ontruimen. Cafés moesten dicht. Tegen middernacht was het weer rustig in Hoorn.
Er zijn twaalf mensen opgepakt, van wie er acht nog vastzitten. Onder de arrestanten was iemand die zich niet kon legitimeren nadat hij tegen het standbeeld van Coen had staan plassen. Drie mensen liepen op het Roode Steen, waar het beeld staat, met golfclubs. Een politieagent en een politiepaard werden getroffen door stenen en raakten lichtgewond.
Het onderzoek is nog niet afgerond en mogelijk worden er nog meer mensen aangehouden. De Telegraaf gaat aangifte doen van de molestatie van verslaggever Vincent Triest, die bij de rellen in zijn maag werd gestompt. "Daar weet ik van, dat is natuurlijk onacceptabel", zegt Nieuwenburg. "Ik hoop dat we de dader kunnen traceren."
De mobiele eenheid dreef de mensen de binnenstad uit:
Wat betreft het omstreden standbeeld zelf, dat dateert uit de 19e eeuw, wijst Nieuwenburg erop dat de gemeenteraad van Hoorn in 2011 heeft besloten om het te laten staan. Wel is er op de sokkel een tekst geplaatst waarin wordt uitgelegd wie Coen was, wat zijn verdiensten waren en welke gruweldaden hij heeft begaan. 
Jan Pietersz. Coen (1587-1629) werd geboren in Hoorn. De gouverneur-generaal van de toenmalige kolonie Indië veroverde begin 17e eeuw namens de Vereenigde Oostindische Compagnie (VOC) het huidige Jakarta, maar organiseerde op het eiland Banda een bloedige strafexpeditie omdat er nootmuskaat aan de Portugezen en Britten was verkocht. Die specerij kwam destijds alleen op Banda voor en was veel geld waard. Een groot deel van de bevolking van het eiland werd gedood, gedeporteerd of tot slaaf gemaakt. 
"De demonstraties tonen aan waarom het juist goed is dat het er staat", zegt Nieuwenburg. "Zo kunnen we de discussie voeren over goed en kwaad. Maar het denken over geschiedenis staat nu eenmaal nooit stil." Als mensen het beeld weg willen hebben zijn daar democratische middelen voor, aldus de burgemeester. "Bijvoorbeeld een raads- of burgerinitiatief. De rellen op zichzelf zijn geen aanleiding om het beeld weg te halen."