De gevolgen van de coronacrisis zijn nog duidelijk voelbaar voor veel winkeliers. De versoepelingen van de coronamaatregelen in mei hebben voor meer drukte gezorgd, maar die drukte is niet verder toegenomen sinds de heropening van de horeca, meldt marktonderzoeker Locatus.
"Het weekend is nog lang niet als vanouds", zegt ook Paul te Grotenhuis van de branchevereniging van non-food retailers, INretail. "Het oogt al gauw drukker in binnensteden omdat minder mensen in winkels mogen en een deel op straat staat te wachten, de drukte is heel relatief."
'Houdt niet over'
Volgens de brancheorganisatie gaat het in vergelijking met het begin van de coronacrisis wel beter met winkeliers. Al moet de omzet echt omhoog. "Logisch dat je meer omzet hebt dan wanneer je winkel dicht is", zegt Te Grotenhuis. "Maar ook als je op zestig a zeventig procent zit van wat het ooit was, verdien je als ondernemer nog steeds geen geld, maar maak je alleen minder kosten."
Er is ook ruimte voor optimisme. Zo neemt het aantal pintransacties weer toe en zien verschillende sectoren hun omzet toenemen, blijkt uit cijfers van ING. Consumenten houden met hun uitgaven nog veel rekening met corona, ziet sector-econoom Henk van den Brink.
"Aan voedsel en andere levensmiddelen geven we al langere tijd meer uit dan een jaar eerder, aan mode en vrijetijdsbesteding juist minder. Ook blijven de tuin- en bouwmarkten populaire winkelbestemmingen."
1 mei spraken we met ondernemers uit de Utrechtse Twijnstraat. Hoe is de situatie nu, en wat zagen zij veranderen sinds de coronamaatregelen zijn versoepeld?
"Mensen kopen momenteel geen kleding", zei Meijke Jetten eind april. Nu zit er een stijgende lijn in. "Afgelopen weekend voelde bijna als vanouds. En het helpt dat we ons meer op online zijn gaan richten."
Door onzekerheid over de economie, was Jetten bang dat klanten de vinger meer op de knip zouden houden. "Maar nu zie ik dat er meer klanten komen en dat zij ook weer relatief makkelijk geld uitgeven."
Jetten heeft het gevoel dat ze dankzij haar vaste klanten en de overheidssteun het ergste heeft kunnen doorstaan. "Het wordt nu alleen maar beter. Natuurlijk wel met de kleine kanttekening dat we nooit weten wat de toekomst brengt maar eigenlijk probeer ik niet te veel bezig te zijn met de toekomst en ben ik vooral dankbaar voor hoe het nu gaat."
"Mijn agenda zit echt weer vol" zegt nagelstylist Justine Biesot. Twee dagen nadat ze in maart haar nieuwe bedrijfspand had geopend, sloot ze alweer de deuren. In totaal was ze 2,5 maand dicht. Met behulp van vaste klanten, een webshop en inkomenssteun van de overheid, overleefde haar onderneming het. 
De ondernemer werkt nu gemiddeld zes dagen per week. Qua omzet kan het beter. "Ik maak nu extra kosten vanwege de wegwerpspullen en hygiÃ«neproducten, en tijd die ik inplan bij een klant. Ik bereken niks door. De klant kan er ook niks aan doen."
Biesot leerde dat je in tijden van crisis snel in actie moet komen. "Juist dan moet je laten zien dat je er nog bent. Wat werkte was persoonlijke interactie: via sociale media maar ook met een kaartje bij een bestelling. Die aandacht krijg je ook terug."
Ron Kievits, eigenaar van een viswinkel, was goed gehumeurd toen we hem de vorige keer spraken. De horeca was dicht en mensen hadden meer tijd, dus verkocht Kievits meer vis dan normaal. Hij verwachtte dat dit zou aanhouden. "En dat is ook zo. De kreeft en zeeduivel vliegt nog steeds de winkel uit", zegt Kievits. "Mijn omzet is wel weer wat genormaliseerd."
Het liep storm via Thuisbezorgd, die bestellingen nemen nu weer iets af. "En de verkoop van verse vis zal de komende maanden ook wel iets teruglopen. Maar ik denk dat we naast thuis werken ook vaker thuis koken door corona. Niet iedereen gaat weer uit eten en bovendien vinden mensen het ook leuk."
Het is ook nog steeds druk in de Kazerij van Pascha Stalenhoef, maar het extreme is er wel van af. "Mensen houden nog steeds van een kaasje en glaasje, maar hamsteren niet meer."
De coronacrisis betekende voor Stalenhoef extra omzet 'met een randje', vertelde ze in mei. "Want andere zaken moesten sluiten, wij mochten open blijven."
Over een tweede golf maakt ze zich als ondernemer geen zorgen. "Maar goed, wij hebben makkelijk praten want we mogen open. Dat was bij de eerste golf spannender, toen wist je niet wat je te wachten stond."
De afgelopen periode zorgde voor een herwaardering van de speciaalzaak, denkt Stalenhoef. "Daar blijft altijd iets van hangen, daarvan ben ik overtuigd. En dan denk ik niet eens aan mijn portemonnee. Ik vind de herwaardering voor een goed stuk voedsel zo belangrijk."