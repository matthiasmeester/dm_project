Op veel plaatsen in Nederland waren gisteravond laat en vanochtend heel vroeg lichtende nachtwolken te zien.
"Het is bijzonder gaaf", zegt NOS-weerman Marco Verhoef. "Omdat je op momenten dat het donker is of verwacht dat het donker gaat worden, zomaar wolken ziet oplichten."
Het gaat om wolken op 70 kilometer hoogte. De ijskristallen in de wolken worden daar belicht door de zon terwijl het op de grond donker is. Het verschijnsel wordt extra bijzonder omdat het op grote hoogte waait, zodat er schitterende patronen in de ijskristallen ontstaan.
"Sprookjesachtig", stelt Verhoefs collega Raymond Klaassen bij Omroep Brabant. "Die wolkjes kunnen echt dansen, daar zitten vaak golfstructuren in die je licht ziet twinkelen. Het is een heel apart fenomeen."
Lichtende nachtwolken zijn in Nederland alleen te zien rond de kortste nacht. Maar dat betekent nog niet dat ze vanavond laat of morgenochtend vroeg opnieuw te zien zijn. "Je hebt hoge bewolking nodig", zegt Marco Verhoef. "Maar als er lage bewolking voor schuift, kun je die natuurlijk niet zien."
Een ander bijzonder verschijnsel dat vooral in deze tijd van het jaar te zien is: zeevonk. Miljoenen, misschien wel miljarden eencelligen die zich op de golven bewegen en bij branding licht uitzenden om vijanden af te schrikken. "Een flitsend spektakel", schrijft natuurmuseum Ecomare op Texel.
Maar wáár en wanneer de zeevonk oplicht, is niet te voorspellen. "Vorig jaar zijn er nauwelijks meldingen gedaan van zeevonk en nu is het sinds eind mei regelmatig te zien", zegt Sandra Lissenberg van de Facebookpagina Zeevonk Alert Zandvoort bij NH Nieuws.