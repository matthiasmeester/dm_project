Kick Out Zwarte Piet-activist Jerry Afriyie doet aangifte van bedreiging. Dat zegt de Amsterdamse politie, die contact heeft gehad met Afriyie.
Afriyie meldde vanmiddag op Twitter dat hij een brief heeft ontvangen, waarin zowel hij als zijn vrouw en kind met de dood wordt bedreigd. In zijn tweet deelt hij een foto van de brief.
"We gaan de volgende fase in", schrijft hij. "Mijn gezin wordt bedreigd, omdat ik samen met anderen tegen racisme strijd."
Onder de dreigbrief staat de naam van de anti-islambeweging Pegida, afdeling Noord. Op de Facebookpagina van Pegida Nederland geeft de organisatie aan de brief niet te hebben geschreven.
"Hoe wij ook met Jerry Afriyie van mening verschillen, wij zullen nooit dit soort laffe, bedreigende, racistische brieven aan iemand sturen! Van de inhoud nemen wij dan ook duidelijk afstand, maar helaas niet de eerste keer dat een anonieme idioot een naam misbruikt!", schrijft de beweging.
De Amsterdamse politie is op de hoogte van de bedreiging. "Wij hebben contact gehad met de heer Afriyie. Zijn aangifte wordt opgenomen", zegt een woordvoerder. "Wij gaan onderzoeken van wie de brief afkomstig is. We nemen dit zeer serieus."
Jerry Afriyie is vooralsnog niet bereikbaar voor commentaar.