Gemeenten in en om de Veluwe zijn afgelopen maand relatief zwaar getroffen door het coronavirus. Afgezet tegen het aantal inwoners telden de gemeenten Heerde, Nunspeet en Epe het grootste aantal ziekenhuisopnames. Ook Harderwijk werd relatief zwaar getroffen, net als Hattem, Ermelo en Voorst.
In de top-tien van zwaarst getroffen gemeenten, afgezet tegen het aantal inwoners, staan maar twee gemeenten van buiten de Veluwe: Tilburg en het naastgelegen Oisterwijk.
De meeste doden, afgezet tegen het aantal inwoners, vielen afgelopen maand in Weesp, Zwijndrecht en Boxtel.
Daarbij moet worden aangetekend dat het aantal doden in bijvoorbeeld Heerde veel hoger is dan het RIVM registreerde: waar dat instituut tijdens de hele pandemie 28 doden in Heerde telde, heeft dagblad De Gelderlander het over 60 tot 80 doden.
Het RIVM meldde intussen 9 nieuwe ziekenhuisopnames, even veel als gemiddeld in de afgelopen week. Het aantal geregistreerde doden nam toe met 6; het gemiddelde afgelopen zeven dagen lag op 18 doden per dag.
Vooral het aantal ziekenhuisopnames is voor het RIVM een belangrijke graadmeter voor de verspreiding van het virus. Sinds de start van de coronacrisis zijn door het RIVM 11.744 opnames gemeld. Bijna zesduizend mensen (5.962 patiënten) zijn door het RIVM als coronadode geteld. Het werkelijke aantal coronadoden ligt hoger omdat alleen geteste patiënten worden meegeteld.
Het RIVM wijst er daarbij op dat de dagelijks gemelde cijfers kunnen achterlopen: vooral sterfgevallen worden soms pas na een aantal dagen doorgegeven door de GGD'en. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn, waardoor op de dagen daarna doorgaans een lager aantal wordt gemeld dan de rest van de week.
Op de intensive care blijft het relatief rustig, met in totaal 645 patiënten, waarvan 158 met het coronavirus. De 'coronabezetting' op de IC's daarmee één lager dan gisteren. Eén Nederlandse coronapatiënt ligt nog op een Duitse IC.
Het aantal patiënten op de IC zonder corona daalde met 14 naar 488. Gisteren noemde Ernst Kuipers van het Landelijk Netwerk Acute Zorg het aantal niet-coronapatiënten laag. "Huisartsen en ziekenhuizen hebben kennelijk langer nodig om de reguliere zorg weer op te starten", ze hij toen.
Na veel geplande operaties moeten patiënten nog een tijdje op de IC liggen. Door het coronavirus zijn veel reguliere operaties niet doorgegaan.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD's aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.