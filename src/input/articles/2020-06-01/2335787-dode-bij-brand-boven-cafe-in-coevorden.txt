Bij een grote brand boven een café in Coevorden is een dode gevallen. De brand was iets voor 03.00 uur uitgebroken in het monumentale pand en binnen ongeveer een half uur had de brandweer het vuur onder controle.
Al snel bleek dat er iemand werd vermist. Nadat het vuur onder controle was, is de brandweer in het pand op zoek gegaan naar de vermiste persoon, die inderdaad binnen werd gevonden. Het was de eigenaar van het pand, zegt de brandweer, al moet volgens de politie de identiteit van het slachtoffer nog worden vastgesteld.
"We kregen vannacht een melding van een grote brand", zegt een woordvoerder van de brandweer. "Toen we aankwamen bleek dat het om een uitslaande brand ging."
Volgens de brandweer was het slachtoffer al overleden toen die werd gevonden:
Burgemeester Bouwmeester van Coevorden is geschokt. "Dit is verschrikkelijk. Ik leef mee met de nabestaanden van het slachtoffer", zegt hij tegen RTV Drenthe. "Tweede Pinksterdag had een feestelijke dag moeten worden nu onder meer de horeca weer open mag, maar van feest is nu zeker geen sprake."
De oorzaak van de brand is nog niet bekend. "De brand woedde boven het café. De benedenverdieping is gespaard gebleven, maar daar is natuurlijk wel sprake van rook- en waterschade", aldus de brandweer.