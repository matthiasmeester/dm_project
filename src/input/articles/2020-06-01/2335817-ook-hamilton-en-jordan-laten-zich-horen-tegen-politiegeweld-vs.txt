De gewelddadige dood van de Amerikaan George Floyd, die door hardhandig politieoptreden om het leven kwam, houdt ook de sportwereld bezig. Zo is Formule 1-coureur Lewis Hamilton kritisch richting zijn 'stille' collega's.
Hamilton vindt het onbegrijpelijk dat vrijwel niemand van zijn collega's iets van zich heeft laten horen over de dood van Floyd. De zwarte man overleed vorige week in Minneapolis, nadat een agent hem minutenlang op de grond had gedrukt met een knie in z'n nek.
"Ik zie degenen die zwijgen, sommigen behoren tot de grootste sterren, maar jullie blijven stil te midden van onrecht", schrijft Hamilton in een Instagram-story. "Ik sta niet achter de mensen die plunderen en gebouwen in brand steken, maar achter degenen die vreedzaam protesteren. Er kan geen vrede zijn tot onze zogenaamde leiders voor verandering zorgen."
"Dit gaat niet alleen over Amerika, dit gaat ook over Groot-Brittannië, over Spanje, over Italië, overal", gaat Hamilton verder. "Leer mensen over gelijkheid, racisme, vooroordelen en dat we allemaal hetzelfde zijn. We worden niet geboren met racisme en haat in onze harten, het wordt ons geleerd door de mensen waar we tegenop kijken."
Inmiddels hebben veel Formule 1-coureurs gereageerd, naar aanleiding van de hartenkreet van Hamilton. "Om eerlijk te zijn voelde ik me niet comfortabel om mijn gedachten te delen over de hele situatie", schrijft Ferrari-coureur Charles Leclerc. "Daarom heb ik mezelf niet eerder geuit en dat was fout."
"Ik worstel om de goede woorden te vinden om te beschrijven wat ik zie op de gruwelijke video's. Racisme moet met actie beantwoord worden, niet met stilte. Het is onze verantwoordelijkheid om op te staan tegen onrecht.
Ook Daniel Ricciardo ("genoeg is genoeg, we moeten samen optrekken"), Nicholas Latifi ("dit moet stoppen, gerechtigheid voor George") en Lando Norris ("black lives matter") postten een bericht op Instagram.
Max Verstappen, die zijn sociale media vooral gebruikt voor zijn sport en sponsoren, heeft zich nog niet over dit onderwerp uitgelaten.
Basketballegende Michael Jordan kwam zondagavond ook met een statement. "Donkere mensen en minderheden hebben genoeg van het racisme in de Verenigde Staten. Ik ben diep bedroefd, het doet pijn en maakt me boos."
"Ik sta achter de mensen die protesteren tegen het ingebakken racisme en het geweld tegen gekleurde mensen in ons land. Het is genoeg geweest. We moeten naar elkaar luisteren, medeleven en empathie tonen en mogen nooit onze ogen sluiten voor dit geweld."
"We moeten doorgaan met het vreedzame protest tegen onrecht. Mijn gedachten gaan uit naar de familie van George Floyd en naar de ontelbare andere levens die zijn verwoest door racisme en onrecht."
In de Bundesliga werd dit weekend door diverse spelers al geprotesteerd tegen het politiegeweld in de VS. Zo toonde Jadon Sancho van Borussia Dortmund na een doelpunt een shirt met daarop de tekst: 'Gerechtigheid voor George Floyd'.