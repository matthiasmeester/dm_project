Goedemorgen op deze Tweede Pinksterdag! Goed nieuws voor wie het terras op wil, dat mag namelijk weer. De horeca opent om klokslag 12.00 uur, onder strikte voorwaarden. En iedereen die klachten heeft, kan zich vanaf vandaag laten testen op het coronavirus. 
Het weer: veel zon en het wordt vanmiddag 21 tot 26 graden. Ook op de stranden kan het zomers warm worden en er waait een oostelijke wind.
In de Amerikaanse stad Minneapolis is een vrachtwagen op grote snelheid ingereden op een groep demonstranten. Die liepen over een snelweg die was afgesloten vanwege de demonstratie. De autoriteiten gaan uit van een opzettelijke actie. Voor zover bekend raakte geen van de actievoerders gewond. De chauffeur is wel met verwondingen naar het ziekenhuis gebracht.
In tientallen Amerikaanse steden zijn voor de zesde dag op rij protesten na de dood van een zwarte arrestant door politiegeweld. Dat gebeurde in Minneapolis. Onder meer in Chicago, Philadelphia en Washington zijn betogingen aan de gang. Al bijna 40 steden hebben een avondklok ingesteld. Ook staat de Nationale Garde paraat.
De ruimtecapsule van SpaceX met aan boord NASA-astronauten Doug Hurley en Bob Behnken is veilig aangekomen bij het Internationale Ruimtestation. De ruimtevlucht met de Crew Dragon van SpaceX is de eerste van een commercieel bedrijf naar het ISS.
En dat naar binnen zweven, ziet er zo uit: 
Fijne dag!