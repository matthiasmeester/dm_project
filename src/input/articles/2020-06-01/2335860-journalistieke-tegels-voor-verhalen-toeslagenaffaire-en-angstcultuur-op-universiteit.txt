De journalistieke prijs De Tegel is vanavond uitgereikt aan de journalisten Pieter Klein (RTL) en Jan Kleinnijenhuis (Trouw) voor hun verhalen over de toeslagenaffaire en aan de NRC-journalisten Clara van de Wiel en Hugo Logtenberg voor hun verhaal over angstcultuur op de Universiteit van Amsterdam.
De Tegel is een prijs voor journalistiek in Nederland, die sinds 2006 wordt uitgereikt. 
Klein en Kleinnijenhuis wonnen in de categorie Onderzoek. Ze onthulden dat de Belastingdienst harde doelstellingen hanteerde bij het terugvorderen van toeslagen om elk jaar een "minimale opbrengst" te halen. Duizenden mensen werden daarbij onterecht als fraudeurs aangemerkt. "Dit onderzoek vertaalt abstracte informatie op zeer indrukwekkende wijze naar menselijke verhalen", staat in het juryrapport van De Tegel.
Staatssecretaris van Financiën Menno Snel trad af vanwege de affaire. Het ministerie deed vorige week aangifte tegen de Belastingdienst. "Ik denk dat deze zaak heel goed op de kaart staat", reageerde Kleinnijenhuis in het NPO Radio 1-programma Kunststof, waarin de Tegels werden uitgereikt.
"Maar ik denk ook dat we het topje van de ijsberg zien. De afhandeling zal nog zeker meer dan een jaar duren, er zijn nog altijd duizenden ouders die in de problemen zitten", aldus Kleinnijenhuis.
"Bij hoogleraar B. moesten de vrouwen hakken dragen", is de kop van een artikel in NRC vorig jaar. In de categorie Achtergrond wonnen Hugo Logtenberg en Clara van de Wiel met hun verhaal over een hoogleraar arbeidsrecht aan de Universiteit van Amsterdam. Hij moest vertrekken toen een onderzoekscommissie concludeerde dat er "sprake is geweest van grensoverschrijdend gedrag" en er "gedurende een langere periode in de betrokken afdeling een gevoel van onveiligheid heeft geheerst". Zijn bijnaam was 'een acht voor een nacht'.
"Het heeft ons een half jaar gekost om het verhaal te maken en vertrouwen te kweken", reageert Clara van de Wiel in Kunststof.
De winnaars in andere categorieën van de journalistieke onderzoeksprijs worden op 8 juni bekendgemaakt.