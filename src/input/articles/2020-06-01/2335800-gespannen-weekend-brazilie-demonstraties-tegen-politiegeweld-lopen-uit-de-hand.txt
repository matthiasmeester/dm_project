Jair Bolsonaro stapte zondag op een politiepaard bij een demonstratie tegen het Hooggerechtshof in Brazilië. De president zwaaide zonder mondkapje naar zijn supporters. De vertoning was een opmerkelijk moment in een verder gespannen weekend in Brazilië. Brazilianen demonstreerden opnieuw voor én tegen de president.
Het land heeft inmiddels Frankrijk ingehaald wat betreft het absolute aantal coronadoden; het totaal staat nu op 29.314. Alleen in de Verenigde Staten, Groot-Brittannië en Italië zijn meer mensen overleden aan de gevolgen van het virus. In Brazilië zijn meer dan 500.000 mensen besmet met het coronavirus.
President Bolsonaro moet niets weten van coronamaatregelen. Hij bagatelliseert de pandemie al maanden, zijn populariteit neemt af en politiek ligt hij onder vuur. Bolsonaro zou politieonderzoeken naar zijn zoons proberen te beïnvloeden. Een wordt verdacht van corruptie, twee andere onder meer van het op grote schaal verspreiden van misleidende informatie.
Dit weekend gingen verschillende groepen de straat op. Een rechts-extremistische club steunde Bolsonaro met een fakkeloptocht. De volgende dag demonstreerde een grotere groep aanhangers tegen het Hooggerechtshof in de hoofdstad Brasilia.
Bolsonaro vloog met een helikopter over de menigte. Eenmaal aan de grond begroette hij de aanhangers. Hij pakte kinderen op zonder gezichtsmasker.
Toen hij voorbij de menigte gelopen was klom hij op het paard:
Aanhangers van de president droegen spandoeken bij zich, waarin ze oproepen tot militair ingrijpen tegen het Hooggerechtshof. Het was niet de eerste keer dat de president bij een antidemocratische betoging was. Ondertussen wordt een manifest "ter verdediging van de democratie" massaal ondertekend door prominente Brazilianen aan de linker en rechter vleugel.
In Rio de Janerio was een demonstratie om betogers in de VS te steunen. Alleen al in april werden in Rio de Janeiro 177 mensen door de politie doodgeschoten, vaak zwarte Brazilianen. Vooral in de armste regio's van de stad is veel politiegeweld.
In Rio de Janeiro en Sao Paulo liepen demonstraties uit de hand. Het kwam er tot confrontaties tussen de politie en demonstranten: