Iedereen met milde klachten die mogelijk wijzen op een besmetting met het coronavirus, kan vanaf vandaag bellen met 0800-1202 om getest te worden. Het nummer is zeven dagen per week bereikbaar van 08.00 tot 20.00 uur en kost geen geld. Het is druk op de lijn, het ministerie van VWS raadt aan later terug te bellen als je niet meteen geholpen wordt.
Het nummer is uitsluitend bedoeld voor mensen die corona-achtige klachten hebben, zoals verkoudheid, een loopneus, niezen, keelpijn, hoesten, verhoging van temperatuur of plotseling verlies van reuk of smaak. "Alleen met deze klachten wordt een test afgenomen", zegt het ministerie van Volksgezondheid. "Zonder klachten heeft het geen zin een test af te nemen." Daarom wordt een aantal vragen gesteld over de klachten.
De test is om te kijken of degene met klachten besmet is, zegt Marijn Emans, projectleider van de GGD Noord-Limburg in het NOS Radio 1 Journaal. "Dus niet of je eerder corona hebt gehad. Het is echt om te kijken of je nu corona hebt, zodat we maatregelen kunnen treffen."
De beller wordt tijdens het telefoongesprek gevraagd naar zijn of haar burgerservicenummer. Vervolgens wordt een tijd en een plaats afgesproken, volgens het ministerie is het streven om de test zo snel mogelijk af te nemen, in principe de volgende dag. 
De GGD'en hebben tachtig 'teststraten' door het hele land opgetuigd om de tests te doen:
Alle GGD'en van Nederland bij elkaar hebben een capaciteit van dertigduizend testen per dag. "Zo'n test duurt maar heel kort, een paar seconden", zegt Emans. "Mensen komen bij ons met de auto naar de drive-in, doen het autoraampje open, via de neus en keel wordt dan met een wattenstaafje een stukje materiaal gepakt, dat naar het laboratorium wordt gestuurd."
Binnen 48 uur wordt de geteste persoon gebeld, zowel bij een positieve als een negatieve uitslag. Als er sprake is van een besmetting, dan start de GGD een bron- en contactonderzoek. "Personen bij wie de besmetting wordt vastgesteld blijven vervolgens in isolatie en hun huisgenoten krijgen het dringende verzoek om 14 dagen in thuisquarantaine te gaan", zegt het ministerie.
Op sociale media klagen mensen over lange wachttijden en dat het nummer niet werkt. Vanuit het Twitteraccount van minister De Jonge wordt gereageerd: "Het nummer zou gewoon moeten werken en er is geen melding van een storing of overbelasting. De lijnen zijn net open dus het is wel druk, we raden je aan het later op de dag nog eens te proberen."