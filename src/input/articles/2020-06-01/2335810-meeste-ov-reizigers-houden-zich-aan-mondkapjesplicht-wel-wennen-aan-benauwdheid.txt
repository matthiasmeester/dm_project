Voor veel reizigers is het even wennen, maar het lijkt erop dat de meesten zich houden aan de mondkapjesplicht die sinds vandaag in het openbaar vervoer geldt. Wie in het ov geen mondkapje draagt, kan een boete van 95 euro krijgen. Volgens de NS houden de meeste passagiers zich aan de nieuwe regels.
"Ik vind het echt vervelend. Heel benauwd", zegt een vrouw op station Haarlem. Een andere reiziger wacht zo lang mogelijk met het omdoen: "Het is een beetje onhandig met de koffie." Toch heeft niet iedereen er moeite mee: "Mijn moeder had er eentje thuis liggen, dus die heb ik meegenomen. Ja, het was een schone, geen zorgen. Anders heeft het geen nut natuurlijk."
"Het is eigenlijk onzin, want het maakt niks uit", zegt een man die aankomt op het station van Haarlem. "Gisteren kon het zonder en vandaag moet je plotseling een mondkapje op hebben. Dus het heeft geen zin." Toch doet hij zijn mondkapje wel op. "Ik wil geen geouwehoer hebben."
Reizigers reageren wisselend op de mondkapjesplicht:
Anderen zijn juist overtuigd van de bescherming. "Het wordt straks zo druk en ik wil niet ziek worden", zegt een vrouw die in de zorg werkt. Zij heeft geen last van benauwdheid door het mondkapje. "Hij zit wel prettig. Ik heb er verschillende geprobeerd. Hij is zelfs nog beter dan wat ik op het werk krijg."
Een van de reizigers heeft na haar eerste ervaringen ook nog een tip: poets je tanden voordat je een mondkapje opdoet. "Het is een stuk frisser om tijdens je reis die mintgeur te ruiken."
Reizigers zonder mondkapje kunnen dus een boete krijgen van 95 euro. Maar ze kunnen ook wegkomen met een waarschuwing, zag deze passagier: "Een jongen van een jaar of 17 werd door de conductrice verzocht om de trein uit te gaan om een mondkapje te gaan kopen."
Een touringcarchauffeur zegt dat zij passagiers zonder mondkapje niet zal weigeren. "Ik hoef daar niet op te handhaven. Ik mag ze wel wijzen op het feit dat de bekeuring voor uzelf is." Alleen buitengewoon opsporingsambtenaren (boa's) kunnen reizigers zonder mondkapje beboeten.
De mondkapjesplicht geldt in alle vormen van het openbaar vervoer, dus ook op veerponten. "Misschien is het op het dek overdreven, maar het moet", zegt een passagier van de Waterbus tussen Dordrecht en Rotterdam. Ook klagen reizigers over jeuk en beslagen brillen.
Op Twitter waarschuwen veerdiensten dat mondkapjes ook bij hen verplicht zijn: