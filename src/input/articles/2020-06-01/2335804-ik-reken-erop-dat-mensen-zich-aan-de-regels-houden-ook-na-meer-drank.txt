"Het voelt een beetje als Koningsdag", zegt een vrouw op het terras in Alkmaar. Na bijna drie maanden ging de horeca vandaag -onder voorwaarden- weer open. En met het mooie weer op deze Tweede Pinksterdag maakten veel mensen daar meteen gebruik van.
Op het Waagplein in Alkmaar heerst volgens een van de obers een relaxte sfeer. "Ik verwacht dat het nog iets drukker wordt, maar dat mensen zich wel aan de regels blijven houden, ook als er wat meer drank in zit", zegt hij.
"Het heeft lang geduurd, maar dat wordt nu eindelijk beloond", zegt een van de jongens van de vriendengroep die net een schaal borrelhapjes geserveerd krijgt. "We hebben al maandenlang geen vrouwelijk schoon kunnen bekijken", lacht een van zijn vrienden.
Op dit terras wordt genoten van de nieuwe vrijheden:
Ook op het naastgelegen terras is het druk. "Het begon vanochtend wat chaotisch vanwege de nieuwe tafelindeling", zegt een serveerster. "Maar nu gaat alles weer goed. En ik ga ervan uit dat mensen respect blijven tonen naar ons en zich dus gewoon aan de regels blijven houden vanavond."
Naast restaurants en cafés mogen ook de theaters, concertzalen, musea, monumenten en bioscopen sinds 12.00 uur - onder voorwaarden - weer open.
Met maximaal dertig mensen per zaal kan men dus ook weer naar de film. Vandaag zijn bij bioscoopketen Pathé in totaal 14.000 kaartjes gereserveerd. "Dat zijn er meer dan verwacht", zegt een woordvoerder. "We hebben natuurlijk maar zeer beperkte capaciteit nu." Gemiddeld werden er voor de coronacrisis op een weekenddag zo'n 60.000 kaartjes verkocht.
Ook veel musea openen vandaag weer de deuren, zoals het Rijksmuseum, dat net open is. De eerste bezoekers verheugen zich:
Vanochtend werden op veel plekken ook weer de eerste kerkdiensten gehouden. Met ook hier maximaal dertig bezoekers. Tot groot plezier van pastoor Luijkx van de parochie Heilige Willibrord in Loon op Zand. "Ik sta hier met een erg blij gevoel, we kunnen voorzichtig het kerkelijk leven weer oppakken."
Er zijn kleine hartjes geplaatst op de kerkbanken waar mensen mogen zitten en bij binnenkomst wordt iedereen gevraagd de handen te desinfecteren. Zeventien mensen waren er vanochtend bij de eerste dienst. "Daar konden dus nog wat meer bij, maar mensen zijn toch nog voorzichtig en wachten nog even", zegt de pastoor. "En veel jongeren wilden eerst de ouderen de kans geven om weer te gaan."