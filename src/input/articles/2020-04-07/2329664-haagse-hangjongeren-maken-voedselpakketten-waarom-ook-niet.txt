Hoe zorg je ervoor dat jongeren niet te dicht bij elkaar op straat hangen, dat ze in plaats van boetes oplopen aan hun toekomst werken, dat kwetsbare ouderen worden geholpen Ã©n dat lokale ondernemers worden gesteund?
Jongerenwerker Mourad Ouari en Haags jongerenambassadeur Aad van Loenen hebben daarvoor iets bedacht. Ze proberen hangjongeren iets positiefs te laten maken van deze coronatijd.
In de wijk Transvaal gaan Ouari en Van Loenen pleintjes af en portieken langs om jongeren te werven voor hun actie 'niet hangen maar helpen'. In de wijk hangen allerlei mensen op straat, vaak te dicht op elkaar. De politie heeft hiervoor al meerdere boetes uitgedeeld.
"We zaten hier gewoon met de jongens, een meter uit elkaar. Komt de politie krijg ik 390 euro boete", zegt een jongen op een scooter. Daarna is hij drie dagen binnengebleven, maar daar hield hij het niet uit. Hij heeft geen idee hoe hij die boete moet betalen.
In een portiek verderop staan Barrie (25) en Bilal (27) een joint te draaien. "Het valt niet uit te houden om binnen te zitten", zegt Barrie. "Als je vierentwintig uur thuis bent ga je elkaar op een gegeven moment opeten."
Boetes worden al snel problematisch voor hangjongeren, denkt Aad van Loenen. "Ze kunnen die niet betalen en dan lopen de bedragen verder op. Je drukt ze nog verder in de schulden en dat drijft ze de criminaliteit in."
Jongerenwerker Ouari: "Ik snap dat er een signaal moest worden gegeven tegen het hangen, maar wij proberen er een win-win van te maken."
Van Loenen en Ouari hebben geregeld dat deze hangjongeren op woensdagen op de Haagse Markt voedselpakketten samenstellen voor klanten van de voedselbank. Op donderdagen worden de pakketten uitgedeeld.
"We zochten iets om de mensen te bereiken die dit het hardst nodig hebben", zegt Ouari. De voedselbank, waar klanten vanwege coronamaatregelen niet meer kunnen komen, heeft hier een budget voor. "Zo raken de marktkooplui ook wat meer spullen kwijt, want zij hebben het moeilijk."
"Zo zijn de hangjongeren toch buiten, maar zijn ze voor de maatschappij aan het werk, in plaats van er een last voor te zijn", zegt Van Loenen.
Bij deelname krijgen ze een certificaat, zodat jongeren dit werk op hun cv kunnen zetten. De bedoeling is dat ze zichtbaar maken wat ze kunnen en wie ze zijn. Van Loenen wil de jongeren ook na de coronacrisis begeleiden naar werk of naar school. Hij probeert ze ook daarmee over de streep te trekken. "We gaan jullie niet alleen gebruiken", zegt hij. "We zijn er voor jullie."
Hamza, die dit aanhoort in een portiek, wil zich best inschrijven, maar alleen als zijn vrienden ook meedoen. Mehd (18) en Younes (18) die op een schoolpleintje staan te roken, laten zich ook overtuigen. "Waarom ook niet", zegt Mehd. Hij gaat niet meer naar school en hij werkt ook niet. "Ik doe verder niks. En gewoon hier zitten, dat mag nu niet meer."