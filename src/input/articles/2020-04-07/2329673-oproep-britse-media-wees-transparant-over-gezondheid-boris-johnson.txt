Ongerustheid in de Britse kranten over de gezondheidstoestand van Boris Johnson, nu de premier is opgenomen op de intensive care.
Media melden dat Boris Johnson in de loop van gisteren steeds meer ademhalingsproblemen kreeg, maar wel bij kennis was. Downing Street is vanochtend nog niet met een nieuwe officiÃ«le verklaring gekomen over de gezondheid van de Britse premier. Wel zei minister Gove dat Johnson "wat zuurstof" had gekregen, maar wel "vol leven" is.
Volgens correspondent Tim de Wit heeft de opname van de premier tot ongerustheid geleid. Een premier die ongeveer op hetzelfde moment als de toespraak van de Britse koningin Elizabeth naar de IC wordt gebracht, dat is niet vaker voorgekomen: "Het is een uitzonderlijke situatie. Het land is in crisis en de premier ligt op de intensive care", zei hij op NPO Radio 1.
Downing Street was gisteren zuinig met informatie over de gezondheid van de premier. Het zou gaan om "routinetests" en de premier was "opgewekt". Mogelijk ging het toen al slechter met Boris Johnson dan Downing Street deed voorkomen. "De Britse media zeggen daarom nu: wees zo transparant mogelijk over de gezondheidssituatie van de premier", zegt Tim de Wit.
De BBC schrijft dat er iets belangrijks veranderde toen Johnson zijn minister van Buitenlandse Zaken, Dominic Raab, aanwees om hem tijdelijk te vervangen. "Dat is een heel andere boodschap dan van Johnson zelf op Twitter dat hij voor een paar testen naar het ziekenhuis moest. Bijna alsof het "business as usual" is".
"Macht beschermt niet tegen onheil", schrijft de BBC. The Guardian benadrukt dat niemand weet hoe ziek premier Johnson nu werkelijk is, en dat leidt tot allerlei geruchten.
Naast zorgen over de gezondheid van de premier, zijn er ook zorgen in de Britse pers over de crisis waarin het land zich bevindt. Tim de Wit: "Er moet natuurlijk wel geregeerd worden." Eerder al werd Dominic Raab aangewezen als degene die zo nodig de taken van Boris Johnson waarneemt. "Hij moet onder grote druk het land leiden", zegt Tim de Wit. Raab wil naar eigen zeggen "alle plannen van de premier doorzetten".
"You can beat this, Boris". De Britse tabloids staan vol beterschapswensen voor de Britse premier. Volgens The Sun is hij in goede handen op de IC in Londen.
Zijn zwangere vriendin, Carrie Symonds, kan hem niet steunen in wat de tabloid omschrijft als "zijn gevecht om in leven te blijven", omdat ze zelf ook besmet is met het coronavirus. Ze zit in quarantaine in een flat in het zuiden van Londen.
Volgens The Mirror was het niet gemakkelijk voor artsen om Boris Johnson naar het ziekenhuis te krijgen. Hij wilde volgens de krant niet toegeven dat zijn conditie verslechterde en "niet zwak zijn".
Van president Donald Trump tot Europese leiders en van de burgemeester van Londen tot zijn voorganger Theresa May: iedereen wenst Boris Johnson een spoedig herstel. The Sun: "Hij is een sterke leider en we weten zeker dat Boris zich hier doorheen zal slaan, zodat hij het land uit de crisis kan leiden. Blijf sterk."