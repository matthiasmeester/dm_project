Het aantal mensen dat door het coronavirus is overleden, is met 234 toegenomen, meldt het RIVM. Dat is verreweg het hoogste aantal tot nu toe. Gisteren werden 101 sterfgevallen gemeld. Voor zover bekend zijn in Nederland nu 2110 mensen overleden in verband met covid-19, de ziekte die door het virus wordt veroorzaakt.
De recordstijging is voor een belangrijk deel te verklaren uit sterfgevallen in en rond het weekend die pas later zijn gemeld. Dat effect is tot nu toe iedere dinsdag te zien in de cijfers, maar nog niet eerder zo sterk als nu.
De cijfers die het RIVM elke dag publiceert zijn de aantallen die het instituut gisteren en vandaag doorkreeg van de GGD's. Dat wil niet zeggen dat die mensen ook gisteren en vandaag zijn overleden. Sterker nog: in de meeste gevallen zijn de mensen eerder overleden, maar gisteren en vandaag pas gemeld aan het RIVM.
In onderstaande grafiek zie je op welke dagen de personen die vandaag gemeld zijn in werkelijkheid zijn overleden. De onderste grafiek zal dus nog oplopen op de laatste dagen, omdat nog maar een deel van de mensen die op die dagen zijn overleden, zijn gemeld bij het RIVM.
Het aantal patiënten dat in een ziekenhuis is opgenomen (geweest), is met 292 toegenomen tot 7427. Dat is iets meer dan gisteren, toen er 260 opnames werden gemeld.
Er liggen op dit moment 4284 coronapatiënten in het ziekenhuis, meldt het Landelijk Coördinatiecentrum Patiëntspreiding (LCPS). Daarvan ligt ongeveer een derde op de intensive care en twee derde op andere afdelingen. Het is voor het eerst dat gemeld wordt hoeveel patiënten er op dit moment in totaal in het ziekenhuis liggen.
Ruim 3000 mensen zijn uit het ziekenhuis ontslagen of overleden. Hoe dat cijfer is onderverdeeld, is niet bekendgemaakt.
Het aantal coronapatiënten op de intensivecareafdelingen is opgelopen naar 1424; 15 meer dan gisteren. Dat is de laagste stijging van het aantal bezette bedden in meer dan drie weken tijd. In totaal zijn er zo'n 1900 IC-bedden beschikbaar voor coronapatiënten in heel Nederland. Voorzitter Kuipers van het Landelijk Coördinatiecentrum Patiënten Spreiding zegt dat dat er genoeg lijken te zijn.
101 patiënten die op de intensive care hebben gelegen zijn inmiddels hersteld; 318 zijn er overleden.
Kuipers verwacht op grond van de huidige in- en uitstroomcijfers dat het aantal coronapatiënten op de IC's de komende periode doorstijgt naar een "plateau" van ongeveer 1700. Die situatie zal mogelijk maanden zo blijven. Dat betekent ook dat de druk op het personeel nog maanden heel hoog zal zijn.
De helft van de opgenomen patiënten is 70 jaar of ouder, bij de overleden patiënten was de helft 81 jaar of ouder
Van alle personen die zijn opgenomen in het ziekenhuis zijn er 55 jonger dan 20 jaar. Dertig zijn in de leeftijdscategorie 0 tot 4.
De jongste overledene is tussen de 25 en 29. In totaal zijn er elf mensen onder de 50 jaar overleden.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor waarschijnlijk hoger zijn.
Het aantal bewezen coronapatiënten is gebaseerd op het door de GGD'en gemelde aantal mensen dat positief is getest. Het merendeel van de mensen met klachten wordt niet getest, waardoor dit cijfer volgens het RIVM geen goede graadmeter is voor de ontwikkeling van het virus in Nederland.
De gemiddelde leeftijden van patiënten in het ziekenhuis en patiënten die zijn overleden worden ook aangeleverd door het RIVM. Het percentage geeft het aantal patiënten of doden aan ten opzichte van het totale aantal ziekenhuisopnames van coronapatiënten of sterfte van coronapatiënten.