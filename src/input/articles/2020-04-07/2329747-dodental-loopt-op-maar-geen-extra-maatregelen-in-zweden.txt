Over de hele wereld lijkt het leven grotendeels stil te liggen: veel mensen moeten zo veel mogelijk binnenblijven, de meeste voorzieningen zijn gesloten. Maar in Zweden lijkt het business as usual. Winkels, restaurants en basisscholen zijn daar nog altijd open.
In Zweden zijn zeker 591 mensen overleden aan de gevolgen van het coronavirus. Dat is relatief gezien een stuk meer dan in andere Scandinavische landen.
De Zweedse premier Stefan Löfven legt de verantwoordelijkheid vooralsnog deels bij de burger en heeft mensen opgeroepen om zich verantwoordelijk te gedragen. En dat lijkt op sommige plekken ook wel te gebeuren, zegt correspondent Rolien Créton: "Mensen gaan wel nog steeds uit, maar je ziet dat er op sommige plekken minder mensen dan normaal zijn in cafés en restaurants. Dat zie je vooral in Stockholm, waar de meeste besmettingen zijn."
Toch zijn er veel andere plekken waar mensen zich weinig aan lijken te trekken van het virus, zoals in de stad Malmö. "Daar zag ik volle terrassen en mensen die dicht op elkaar zitten. Ook kwam ik op een basisschool de rector tegen en die stak gewoon z'n hand uit", zegt Créton.
Dit is een foto uit Malmö van afgelopen zondag:
Het Zweedse coronabeleid wordt bepaald door wetenschappers van het instituut voor volksgezondheid. De 'staats-epidemioloog' Anders Tegnell licht die strategie elke dag toe. Volgens Tegnell is een lockdown geen houdbare situatie en wil Zweden een strategie die lang houdbaar is. "Mensen thuis opsluiten werkt niet. Vroeg of laat gaan mensen toch naar buiten", aldus de epidemioloog.
Daarom zijn scholen gewoon open, zodat ouders van kinderen met cruciale beroepen kunnen blijven werken. Ook is er volgens de Zweedse wetenschappers onvoldoende bewijs dat het coronavirus zich sneller via kinderen op scholen verspreidt.
Alleen voor ouderen gelden er voorlopig extra maatregelen. Zo worden mensen boven de 70 aangeraden om binnen te blijven en is ook in Zweedse verpleeghuizen voorlopig geen bezoek toegestaan.
Dat er maar weinig onrust is in Zweden over het losse coronabeleid komt volgens Créton doordat mensen er veel vertrouwen hebben in de regering. "In alle Scandinavische landen is er wel een hoge mate van vertrouwen in de overheid, dat is kenmerkend voor die landen. Bovendien vinden veel Zweden het goed dat wetenschappers het beleid bepalen, omdat die er verstand van hebben en de data bestuderen."
Voorlopig is de Zweedse regering niet van plan het beleid aan te passen. Mogelijk komen er alleen lokale maatregelen in gebieden met veel besmettingen zoals Stockholm.
Tien dagen geleden maakte Rolien Créton al deze reportage over 'buitenbeentje' Zweden, waar volle terrassen nog iedere dag te zien zijn: