Het coronavirus leidt tot onzekerheid bij vakantiegangers. Het aantal nieuwe boekingen voor vakanties in mei en augustus is "praktisch tot nul gereduceerd", schrijft De Telegraaf vandaag. Grote reisaanbieders bevestigen dat beeld aan de NOS.
"Je ziet logischerwijs dat mensen afwachten", vertelt een woordvoerder van de vereniging van reisorganisaties ANVR. "Hun hoofd staat er niet naar en het is nog onzeker of een vakantie in de zomer door kan gaan."
Maar wat als je eerder al een zomervakantie in het buitenland hebt vastgelegd? Dat is iets wat vroege boekers nu al bezighoudt, merkt Joyce Donat van de Consumentenbond. "Mensen maken zich nog vooral druk of hun reis in de meivakantie door kan gaan, maar ook over de zomer krijgen we al vragen. Sommige consumenten zijn bang dat hun reis niet door kan gaan of dat ze hun geld verliezen."
Mike Tellekamp uit Breda is daar een voorbeeld van. Hij boekte al vroeg dit jaar een pakketvakantie in de tweede week van juli. Met de auto naar Spanje, eerst een week Salou en daarna een week Lloret de Mar, met zijn partner en twee kleine kinderen.
"Ik zie het somber in dat die vakantie door kan gaan", vertelt hij. "We moeten met de auto door België en Frankrijk naar Spanje. Met hoe de situatie daar nu is, wordt dat lastig, vrees ik." Bij zijn reisorganisatie heeft hij reeds een aanbetaling gedaan, in juni zou hij het resterende bedrag moeten overmaken. "Alles bij elkaar gaat het om zo'n 3000 euro."
Tellekamp hoopt dat er voor die tijd uitsluitsel komt. Veel reisorganisaties bieden nu vouchers aan als een geboekte reis niet door kan gaan. Daarmee kan op een later moment bij die reisorganisatie dezelfde of een andere reis geboekt worden. Maar die oplossing heeft niet Tellekamps voorkeur.
"Ik begrijp dat het voor reisorganisaties ook lastig is. Maar ik boek niet bij een vast bureau en zoek online naar de voor mij beste optie. Misschien vind ik die niet bij de aanbieder waar ik nu geboekt heb en dan zit ik met zo'n voucher."
Touroperators moeten normaal gezien de gehele reissom terugstorten bij annulering. Maar van de ACM en het ministerie van Economische Zaken mogen zij reizigers nu een voucher aanbieden. Zo wordt voorkomen dat maatschappijen nu in een klap alle reizigers moeten terugbetalen en mogelijk failliet gaan.
Let wel op: dat geldt alleen als de aanbieder annuleert. "Annuleer nu niet alvast zelf je vakantie, want dan draai je in de meeste gevallen zelf op voor de kosten", zegt de ANVR. Zij adviseren te wachten tot de touroperator een besluit neemt.
Ook Tina Altieri merkt dat geplande zomervakanties reizigers nu al bezighouden. Haar reisbureau Enotria is gespecialiseerd in reizen naar Italië. "We krijgen veel telefoontjes van mensen die in juli en augustus hebben geboekt die graag duidelijkheid willen. Maar die kunnen wij helaas ook niet verschaffen."
En dus vraagt Altieri vooral om nog even geduld te hebben. "Niemand weet hoe het tegen die tijd gaat zijn." Van paniek aan de telefoon is zeker geen sprake, zegt ze. "Er zijn pas twee reizen voor die periode geannuleerd."
Aanbetalingen die al gedaan zijn, zet Altieri sowieso om in een voucher. "Daarop krijgen we overwegend positieve reacties. we hebben veel vaste klanten en zij zien dat ook als een manier om ons te steunen. En wat misschien scheelt: het resterende bedrag incasseren we pas als we zeker weten dat een reis door kan gaan, daar hangt geen deadline aan."
Voor Altieri en haar partners in Italië is het in ieder geval een hectische tijd. "Mocht het zo ver komen dat juli en augustus wegvallen, is dat een grote klap. Daar moeten we het echt van hebben, dat zou een kleine ramp zijn."
Kunnen zomerreizigers dan het best nog even geduld hebben? Donat van de Consumentenbond denkt van wel. "Of je moet nu, als dat kan, al kosteloos annuleren voor de zomer. Dat is dan je eigen beslissing. Verder kunnen reisorganisaties nu ook geen uitsluitsel geven over hoe het straks gaat zijn."
Wat consumenten kunnen doen met meivakanties die ze nu al hebben geboekt, lees je in dit artikel.