Bij ruim 7000 basisschoolleerlingen lukt het gemeenten en scholen niet om in contact te komen met het kind of de ouders. Dat zegt de PO-Raad, de belangenbehartiger voor schoolbesturen.
De kinderen zouden thuis onderwijs moeten volgen nu de scholen dicht zijn, maar het lukt leerplichtambtenaren en leraren niet om contact te leggen met de gezinnen. Ze komen niet naar school om hun lespakketten op te halen.
In Zaanstad gaat leerplichtambtenaar Elissa van Rooijen daarom met jeugdboa Sebastiaan op straat op zoek naar deze kinderen:
De PO-Raad heeft veel zorgen over deze groep. "Het gaat vaak kinderen in kwetsbare situaties, die soms te maken hebben met huiselijk geweld. Juist die groep is gebaat bij les op school." De PO-Raad zegt dat het hun topprioriteit is om samen met gemeenten en jeugdzorg deze kinderen op te sporen.
Ook in het voortgezet onderwijs lukt het enkele scholen nog niet om alle kwetsbare leerlingen goed in beeld te krijgen. Om hoeveel kinderen het precies gaat, is niet bekend, zegt de VO-Raad.
Komende weken moeten in alle gemeenten leerplichtambtenaren bij deze probleemgezinnen langs. Niet om ze te beboeten, maar om contact te leggen met hen en bijvoorbeeld te regelen dat ze bij de noodopvang op school terecht kunnen.
De gemeente Zaanstad is al begonnen met deze aanpak. Daar gaan leerplichtambtenaren samen met jeugdboa's de straat op om jongeren te vragen naar hun thuissituatie.
"We maken ons met name zorgen over gezinnen waar door de coronacrisis spanningen ontstaan. Dat kan bijvoorbeeld doordat je 24 uur met elkaar in huis zit, maar ook doordat een van de ouders hun baan verliest", vertelt een woordvoerder van de gemeente.
Ook hier zien ze dat een kleine groep kinderen nog buiten beeld is. "Bijvoorbeeld grote gezinnen waar kinderen tegelijkertijd hun huiswerk moeten maken, en zich daardoor niet kunnen focussen. Daardoor haken ze in sommige gevallen af. We willen, samen met de scholen, voorkomen dat leerlingen een achterstand oplopen die lastig is in te halen."