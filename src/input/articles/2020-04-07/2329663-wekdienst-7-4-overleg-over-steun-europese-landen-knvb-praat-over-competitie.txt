Goedemorgen! De Tweede Kamer debatteert over steun aan Europese landen die zijn getroffen door de coronacrisis. En de KNVB overlegt over de voetbalcompetitie, die door de coronacrisis is stilgelegd.
Het weer: opnieuw veel zon, wel is er kans op wat bewolking. Bij een zwakke oostenwind wordt het 17 tot 21 graden. Langs de kust kan er vanmiddag een wind van zee opsteken.
Ga je op pad? Hier vind je het overzicht van de werkzaamheden en files en de situatie op het spoor.
De Australische Hoge Raad heeft de misbruikveroordeling van kardinaal George Pell vernietigd. Volgens de hoogste rechter is niet met zekerheid te zeggen dat Pell in 1996 en '97 twee misdienaars van 13 jaar heeft misbruikt, toen hij aartsbisschop in Melbourne was.
Eerder werd de 78-jarige Pell nog tot zes jaar cel veroordeeld. Die veroordeling bleef staan in een hoger beroep. De kardinaal was de hoogste katholieke geestelijke ooit die werd veroordeeld voor kindermisbruik. Tussen 2014 en 2017 was hij penningmeester in het Vaticaan.
Om te zorgen dat ouderen tijdens de coronacrisis toch in beweging blijven, gaf personal trainer Jamiel Zaoudi bewegingsles in een woonzorgcentrum in Zwolle. Vanaf hun balkon deden de bewoners, met pannendeksels als halters, enthousiast mee.
En dat ziet er zo uit:
Fijne dag!