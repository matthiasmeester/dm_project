Minister Hoekstra van Financiën kan vanmiddag met steun van de Tweede Kamer aan de videovergadering met zijn Europese collega's beginnen. Een meerderheid van de politieke partijen steunt de koers van het kabinet: geen eurobonds en strenge eisen voor landen die noodfinanciering vragen.
Ook krijgt het kabinet steun voor het idee om landen met hoge medische kosten een gift te geven. Nederland wil 1 miljard euro in deze pot stoppen. Volgens Hoekstra is er bij verschillende landen belangstelling voor dit plan.
De minister zegt dat Nederland echt solidair met andere landen wil zijn in de coronacrisis. Nederland is het eens met de inzet van de Europese Centrale Bank (ECB). Die heeft al veel geld beschikbaar gesteld voor noodmaatregelen: de ECB koopt voor 750 miljard euro aan staatsobligaties op, waardoor landen makkelijker kunnen lenen.
Hoekstra noemt het idee van de eurobonds, dat zijn nieuwe gezamenlijke leningen, onverstandig. "Het gaat Nederland een hele hoop geld kosten. Ik zie de redelijkheid er niet van. Gewone Nederlanders betalen uiteindelijk die rekening", zegt Hoekstra.
Hoekstra wijst er nadrukkelijk op dat nu nog geen enkel Europees land een gebrek aan geld heeft en al om hulp vraagt. Door de lage rente kunnen landen zelf nog leningen afsluiten. Wel kan het kabinet zich voorstellen dat het bestaande Europese hulpprogramma, het ESM, in de toekomst wordt aangesproken.
Eurobonds: Gezamenlijke Europese leningen waar alle landen gezamenlijk garant voor staan.'Bond' is het Engelse woord voor obligatie, een schuldlening.
ESM: het Europees Stabiliteitsmechanisme. Dat is een leningenprogramma van eurolanden voor eurolanden, dat in de crisisjaren na 2008 is opgericht om landen als Griekenland en Spanje te redden.
Lees hier meer: Eurobonds, coronabonds of collectebus, hoe gaan landen elkaar helpen?
Het gaat wat Nederland betreft dan om gevallen dat een land "medische nood" heeft omdat de gezondheidszorg door de gevolgen van het coronavirus is overvraagd, zegt Hoekstra. Voor die specifieke 'zorgleningen' is Nederland bereid de eisen te verlagen.
Maar Nederland blijft wel op het standpunt staan dat aan andere noodleningen strenge eisen zijn verbonden. Landen die lenen via het ESM moeten hun begrotingen op orde brengen en economische hervormingen doorvoeren. Nederland is tegen een versoepeling vanwege de coronacrisis.
Hoekstra: "Waarom verhogen wij hier anders de pensioenleeftijd? Waarom stellen wij strenge eisen aan onze eigen begroting?" De SP en de PvdA vinden de Nederlandse opstelling te streng. SP-Kamerlid Leijten: "Bij de financiële crisis moest half Griekenland verkocht worden aan Rusland en China om het land uit de schulden te halen. Wat heeft dat ons opgeleverd?"
PvdA-Kamerlid Nijboer hoopt dat de minister met zijn harde opstelling niet weer de woede van landen als Italië en Spanje op zijn hals haalt. "De minister heeft geen goede staat van dienst op dat punt."
Ook regeringspartij de ChristenUnie sprak de vrees uit dat Hoekstra na zijn excuses over zijn harde toon toch weer te vaak nee gaat zeggen in de vergadering met zijn Europese collega's. Hoekstra belooft dat hij zeker wel wat te bieden heeft, maar dat Nederland nooit de oude financiële problemen van landen gaat oplossen.