Het kabinet zet in op apps om de verspreiding van het coronavirus in te dammen. Dat bleek uit de woorden van minister De Jonge van Volksgezondheid op een persconferentie met premier Rutte over de bestrijding van het virus. "Twee apps vormen straks de kern van het nieuwe testbeleid", zei De Jonge, maar hij benadrukte dat er nog wel onderzoek wordt gedaan. "Alleen als de privacy gewaarborgd is, gaan we dit doen."
Het kabinet volgt de aanbevelingen van het Outbreak Management Team (OMT) van het RIVM. In een advies aan het kabinet, dat vandaag uitlekte via de NOS, stond ook al dat er onderzoek moet worden gedaan naar de inzet van mobiele applicaties. In landen als Zuid-Korea en Singapore wordt die technologie al gebruikt.
De apps zijn bedoeld om het werk van de GGD te ondersteunen. De Jonge: "Een app vertelt je bijvoorbeeld of je in de buurt bent geweest van een andere gebruiker die besmet blijkt te zijn". Deze app vervangt het onderzoek dat GGD's nu doen naar contacten die besmette personen hebben gehad. Nu er zo veel besmettingen zijn, is het niet meer mogelijk GGD'ers 'handmatig' dit werk te laten doen.
Deskundigen van het RIVM zeggen dat er pas nagedacht kan worden over het terugdraaien van de strenge coronamaatregelen als er intensief onderzoek naar verspreiding is gedaan. Premier Rutte benadrukt dat zo'n app in dit geval uitkomst kan bieden.
Wie met een besmet persoon in contact is geweest, krijgt het verzoek binnen te blijven en een tweede app te gebruiken, waarmee je makkelijk contact kunt houden met een dokter in de buurt. "Het is testen, het is traceren en vervolgens van huis uit rapporteren", zei minister De Jonge. Het onderzoek naar de apps moet binnen enkele weken klaar zijn.
De weg terug naar een "normale" samenleving na de coronacrisis zal stap voor stap gaan. Het is een zaak van lange adem, zei premier Rutte. 
"Mijn hoofdboodschap is: hou vol en blijf zo veel mogelijk thuis", zei Rutte. "De cijfers laten voorzichtig zien dat de maatregelen werken. Het risico is dat mensen denken dat we er wel wat losser mee om kunnen gaan. Een grotere fout kunnen we niet maken. Dan doen we alles in no-time teniet."
Premier Rutte waarschuwt dat de maatregelen nog wel even van kracht blijven:
De premier zei te begrijpen dat veel mensen vragen hebben over de beste manier waarop we weer terug naar normaal kunnen, zodat de economie niet verder geschaad wordt door de maatregelen. Veel bedrijven en winkels en ook de horeca zijn nu al drie weken dicht.
Maar er is volgens hem geen tegenstelling tussen economie en gezondheid. "Dat is een schijntegenstelling. Wat we doen voor de gezondheid draagt ook bij aan de economie. Als we te vroeg afschalen en het virus grijpt weer om zich heen, dan worden veel mensen ziek en dat heeft ook grote gevolgen voor de economie."
Rutte blikte ook nog terug op het afgelopen weekend. "Ik was echt trots op ons land. De regels werden ondanks het mooie weer in acht genomen." Ook het komend paasweekend wil hij dat Nederlanders zo weinig mogelijk de deur uit gaan. "Ik doe een beroep op iedereen om Pasen dit jaar thuis of dicht bij huis te vieren."