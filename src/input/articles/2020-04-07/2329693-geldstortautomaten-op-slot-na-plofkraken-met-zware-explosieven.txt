Honderden sealbagautomaten die ondernemers gebruiken om geld te storten worden uitgezet. Banken nemen de maatregelen omdat de afgelopen weken verschillende automaten zijn opgeblazen bij plofkraken.
Bij die kraken worden zware explosieven ingezet om geld uit de automaten te stelen. Bij de kraken raken soms panden in de omgeving beschadigd. Vorige week moesten acht appartementen in Uden worden ontruimd na een plofkraak bij de Rabobank.
Van de 1200 sealbagautomaten gaan er 800 helemaal uit. De overige kunnen door ondernemers worden gebruikt tussen 06.00 en 18.30 uur. "We moeten een duidelijke grens trekken tegen deze extreme vorm van geweld", zegt Eelco Dubbeling, directeur van de Nederlandse Vereniging van Banken.
Voor ondernemers zijn de automaten erg belangrijk. Ze brengen het contante deel van hun omzet aan het eind van de dag doorgaans naar zo'n automaat om het geld op hun rekening gestort te krijgen. Vanwege de coronamaatregelen is het nu een stuk rustiger bij de automaten. Er wordt 40 procent minder gestort dan voorheen.
De maatregel om een groot deel van de automaten te sluiten is tijdelijk. Als caf√©s op den duur weer open mogen, en er dus ook meer gestort moet worden, gaan banken kijken of de openingstijden van de automaten worden verruimd.
Op de site van de banken staat welke automaten voorlopig openblijven. Eerder zetten banken de geldautomaten 's nachts uit om plofkraken tegen te gaan.