De kap van duizenden bomen langs de A9 bij Ouderkerk aan de Amstel gaat definitief niet door. Dat schrijft minister Van Nieuwenhuizen van Infrastructuur aan de Tweede Kamer. De bomen zouden gekapt worden voor de verbreding van de snelweg en de bouw van een groot benzinestation.
Bewoners van Ouderkerk voeren al maandenlang actie tegen de bomenkap. Ze kregen in december steun van het parlement. Een meerderheid stemde voor een motie van Groenlinks, de SP en de Partij voor de Dieren waarin minister Van Nieuwenhuizen wordt opgeroepen om af te zien van het plan.
De actiegroep is blij met de beslissing van de minister. "Een mooi resultaat waar we vanuit de lokale gemeenschap een grote inzet voor hebben getoond."
NH Nieuws schrijft dat langs de A9 geen nieuw tankstation komt. De verbreding gaat wel door.