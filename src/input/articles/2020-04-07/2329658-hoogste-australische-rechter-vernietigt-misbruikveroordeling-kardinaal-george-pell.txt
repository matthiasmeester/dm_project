De 78-jarige Australische kardinaal George Pell, die werd veroordeeld voor kindermisbruik, komt vrij. De Hoge Raad van Australië, bestaand uit zeven rechters, heeft de veroordeling tot zes jaar cel vernietigd. Volgens de raad is niet met zekerheid te zeggen dat de misbruikbeschuldigingen kloppen en had de jury daarvoor meer aandacht moeten hebben bij de veroordeling. De hoogste rechters van het land waren unaniem in hun oordeel. 
Pell, tussen 2014 en 2017 de belangrijkste financiële man in het Vaticaan en een belangrijk adviseur van de paus, is de hoogste katholieke geestelijke ooit die werd veroordeeld voor kindermisbruik. Hij zou in 1996 en 1997 twee 13-jarige misdienaars hebben misbruikt in een achterkamer van de St. Patrick's kathedraal in Melbourne, waar hij toen aartsbisschop was.
Een hoger beroep van Pells advocaten bij het hooggerechtshof van de deelstaat Victoria werd in augustus vorig jaar nog verworpen, waarop de kardinaal met succes naar de Hoge Raad stapte. Pells advocaten stelden in hun pleidooi dat de kardinaal de jongens nooit had kunnen misbruiken zonder dat hij door anderen zou zijn betrapt.
George Pell heeft ruim 400 dagen in de cel gezeten. In een verklaring, meteen na het definitieve oordeel van de Hoge Raad, herhaalde Pell dat hij altijd heeft gezegd dat hij onschuldig was en dat hij het slachtoffer was van grof onrecht.
Pell is nog steeds kardinaal. Paus Franciscus heeft hem niet zijn titel afgenomen of uit het priesterambt gezet. Naar wordt aangenomen wilde hij eerst alle juridische procedures afwachten.