Het kabinet wil meer ondernemers helpen die financiÃ«le schade hebben door het coronavirus. Een grotere groep kan in aanmerking komen voor een gift van 4000 euro. Het gaat om taxi-ondernemers, tandartsen, fysiotherapeuten, tattooshops en toeleveranciers van eet- en drinkgelegenheden of (culturele) evenementen.
Het kabinet presenteerde medio maart een pakket maatregelen om allerlei soorten bedrijven overeind te houden. De regeling voor werktijdverkorting is verruimd. Tot nu neemt de overheid tot maximaal 70 procent van het salaris over. In de nieuwe regeling wordt dat maximaal 90 procent.
Hieronder een overzicht:
De zwaarst getroffen bedrijven kunnen een gift van 4000 euro krijgen. Het kabinet zei bij de presentatie al dat de regelingen konden worden uitgebreid en aangepast. Dat gebeurt dus nu voor een aantal sectoren, zoals de taxibranche. Enkele taxichauffeurs protesteerden vorige week al op het Malieveld omdat ze door het teruglopende aantal klanten veel minder verdienen, maar nog niet in de regeling waren opgenomen.
De regeling van 4000 euro is vooral bedoeld voor het midden- en kleinbedrijf.
Verder trekt het kabinet 12 miljard euro uit om garant te staan voor leverancierskredieten. Het gaat om een borgstelling van de overheid, die ervoor zorgt dat ondernemers op krediet kunnen blijven bestellen bij leveranciers.
De regeling is in het leven geroepen omdat verzekeraars en banken vanwege de coronacrisis terughoudend zijn geworden met garant staan voor bedrijven. Nieuwe aanvragen worden vaak afgewezen. Ondernemers hebben de garantstellingen nodig om bijvoorbeeld hun najaarscollectie al in te kopen.
Het kabinet gaat verder onderzoeken of het mogelijk is om massale kortingsacties tot 1 juli tegen te gaan. Uit een peiling blijkt dat veel winkeliers enthousiast zijn over een regeling om de uitverkoop pas na 1 juli te starten. "Vooral kleine winkeliers zonder veel reserves hebben het nu zwaar", schrijft het kabinet in een brief aan de Tweede Kamer.