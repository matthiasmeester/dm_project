Ze wonen rustig op een berg, in het bos of aan een strand ergens in Zuid-Europa, maar het is in hun hoofden allesbehalve rustig. Het hoogseizoen komt eraan en eigenaren van vakantiehuizen en appartementen zien de lege kalenders zich uitstrekken tot in de zomer. De gevolgen zijn niet te overzien.
"Het is heftig", zegt Feikje Veenstra, eigenaar van Villa Atalanta, een vakantiecomplex op een landgoed van 60.000 vierkante meter in Zuid-Spanje. "We hebben al 30.000 euro verlies geleden en er is geen einde in zicht." Samen met haar man en zoons van 3 en 5 jaar bewoont ze een van de appartementen op het landgoed.
Het paar verhuurt twee appartementen en drie vrijstaande huizen, die verspreid liggen over het bergachtige terrein. Normaal gesproken is het volgeboekt in deze periode, vooral door Nederlanders en Belgen. Maar nu staat alles leeg. Een versoberende blik voor Veenstra en haar man, die in 2018 nog figureerden in het tv-programma Ik vertrek.
Veenstra's gasten zijn afhankelijk van vluchten vanuit Noordwest-Europa, legt ze uit: "Want je gaat niet met de auto voor een weekje naar Zuid-Spanje". Nu Transavia tot en met 6 mei niet meer vliegt, kan niemand hun locatie bereiken. "April en mei hebben we al afgeschreven."
De zorgen zijn nog groter vanwege grote investeringen die ze kort geleden hebben gedaan. "We hebben de drie vrijstaande huisjes vorig jaar gebouwd. Daar gingen alle financiële reserves in, dus nu hebben we totaal geen buffer. We kunnen niet zeggen, dit zingen we wel uit. Het is buitengewoon klote".
"Ik wil mijn eigen boontjes doppen, zo zit ik in elkaar", zegt Mario Goris, eigenaar van Casa Domenica in Monastero Bormida in Noord-Italië. "Ik wil niet aankloppen bij de staat voor financiële steun."
In 2008 is deze Utrechter samen met zijn zoon vertrokken naar Piemonte, waar hij een honderd jaar oude boerderij tussen de bomen en wijngaarden verbouwde tot rustieke vakantieappartementen. "Normaal zijn we hier bezet vanaf april, maar nu niet. De hele kalender loopt leeg. Ik ga niet meteen verhongeren, maar ik heb wel een hypotheek en er valt niet te voorspellen wat er de komenden maanden gaat gebeuren."
Omdat ook hij het vooral moet hebben van Nederlandse gasten, bepaalt het beleid in Nederland mede zijn toekomst, stelt Goris. "Veel hangt af van de intelligente lockdown, zoals Den Haag dat noemt."
Hij probeert de moed erin te houden. "Ik kan heel minimaal leven, dus veel verdiensten heb ik niet nodig. Maar dit moet niet de hele zomer duren."
De onzekerheid door de crisis begint te knagen aan Feikje Veestra in Zuid-Spanje. "Het is mentaal niet zo fijn om steeds maar weer telefoontjes te krijgen van gasten die annuleren." Ze houdt zich veel bezig met de kinderen, zegt ze, "en dat geeft afleiding".
"We hopen dat het in de zomer weer mogelijk is om te vliegen, zodat we een deel van ons inkomen kunnen redden", zegt ze. "Onze hoop is dat we eind van de zomer minstens een kwart van de normale bezetting kunnen bereiken". Anders wordt het heel moeilijk. "Want we houden dit geen jaar vol."