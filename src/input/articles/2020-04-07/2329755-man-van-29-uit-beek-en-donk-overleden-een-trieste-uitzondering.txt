Een 29-jarige man uit Beek en Donk in Brabant is overleden aan het coronavirus. Hij had voor zover bekend geen onderliggend lijden. Volgens een woordvoerder van het RIVM vormt hij voor zijn leeftijd een trieste uitzondering. "Het merendeel van de coronapatiÃ«nten die overlijden, is zeventig jaar of ouder."
Dat het coronavirus vooral ouderen treft, blijkt uit sterftecijfers van mensen onder de vijftig jaar. In Nederland zijn elf mensen in deze leeftijdscategorie overleden. Dat staat gelijk aan 0,5 procent van het totaal aantal overledenen, blijkt uit informatie van het RIVM.
60 tot 80 procent van de mensen die met corona op de intensive care terechtkomen hebben overgewicht. Het RIVM heeft mensen met diabetes type 2 en hart- en vaatziekten aangemerkt als bijzondere risicogroep; overgewicht gaat daarmee vaak gepaard.
Voor zover bekend was bij de 29-jarige man uit Beek en Donk geen sprake van dergelijke aandoeningen. "Er zijn altijd uitzonderingen mogelijk, hoe triest dat ook is", zegt de woordvoerder van het RIVM. "Hoe dat precies kan, weten we niet. Er is nog relatief weinig bekend over dit nieuwe virus." Wel is al langer duidelijk dat ook jonge mensen ernstige complicaties kunnen krijgen.
De 31-jarige broer van de overleden man ligt ook al dagen op de intensive care. Hij is net uit een coma ontwaakt, meldt Omroep Brabant. Ook de vader van de man ligt in het ziekenhuis. De moeder van het gezin is ook besmet, maar zij kan thuis uitzieken.
Burgemeester Frank van der Meijden van de gemeente Laarbeek, waar Beek en Donk onder valt, heeft zijn medeleven betuigd aan de familie. Volgens de burgemeester heeft zijn overlijden enorme impact in de gemeente. "Ik ken de familie goed en dat geldt voor veel mensen hier. Dit hakt er enorm in."