In Amsterdam heeft de politie drie inzittenden van een gestolen auto aangehouden na een wilde achtervolging. Een vierde inzittende wist te ontkomen.
De auto reed weg toen agenten in het stadsdeel Nieuw-West het voertuig wilden controleren. "De auto ging er via de A9, A4 en A10 vandoor waarbij snelheden van 200 kilometer per uur werden gehaald", zegt een woordvoerder tegen AT5. "Op de A9 vloog de auto bijna uit de bocht."
In Slotervaart kwam de auto tot stilstand en gingen de inzittenden er te voet vandoor. Agenten wisten drie van de vier aan te houden, schrijft NH Nieuws. "Een verdachte met een geel shirt wist te ontkomen", aldus de politie.
De auto is in beslag genomen voor onderzoek.