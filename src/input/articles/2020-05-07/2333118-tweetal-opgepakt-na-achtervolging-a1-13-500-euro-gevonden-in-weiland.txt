De politie heeft gisteravond twee mannen opgepakt na een achtervolging op de A1. Bij de aanhouding werd ook 13.500 euro gevonden.
De politie zag de verdachten, een 22-jarige man uit Rotterdam en een 27-jarige man uit Den Haag, met meer dan 200 kilometer per uur over de snelweg rijden. Agenten gingen er meteen achteraan maar moesten de achtervolging stoppen omdat het te gevaarlijk werd.
Even later verloor een van de verdachten ter hoogte van het Gelderse plaatsje Terschuur de macht over het stuur en knalde met de auto tegen de vangrail. Het tweetal vluchtte daarna het weiland in, waar ze werden tegengehouden door twee omstanders, meldt Omroep West. De verdachten werden vastgehouden en overgedragen aan de politie.
Omdat een automobilist had gezien dat de mannen onderweg iets uit de auto hadden gegooid werd een speurhond ingezet. In het weiland werd het contante geld gevonden.
De politie onderzoekt nog waar het geld vandaan komt. De auto is in beslag genomen.