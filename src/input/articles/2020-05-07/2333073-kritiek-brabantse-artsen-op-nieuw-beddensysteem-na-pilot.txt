Artsen van Brabantse ziekenhuizen zijn negatief over een nieuw beddensysteem dat laat zien hoeveel vrije bedden er beschikbaar zijn. Na een proef, die onder druk tot stand kwam, concluderen ze dat het nieuwe systeem leidt tot een "grotere registratielast" en dat het voor de ziekenhuizen "veel gevraagd is om een nieuw systeem in deze crisistijd in te voeren". De betrokken artsen, die ook IT-specialisten zijn, zien geen meerwaarde in het nieuwe systeem.
Toen het coronavirus eind februari in Nederland opdook, werden de ziekenhuizen in Noord-Brabant overspoeld met patiënten. In korte tijd was er grote behoefte aan extra bedden en moesten allerlei patiënten verdeeld worden over de rest van het land. Daarvoor werd het Landelijk Centrum Patiënten Spreiding opgericht. Dat centrum kwam met het advies voor een nieuw systeem om de beddencapaciteit in kaart te brengen. Het ging om het softwaresysteem 2Twnty4.
Van de 'IT-artsen' had dat nieuwe systeem niet gehoeven. "Wij waren stomverbaasd. In plaats van de bestaande systemen te versterken kwamen ze met een nieuw systeem", zegt Ruud de Waal, intensivist en voorzitter van het netwerk van medische informatiespecialisten in de zorg. Ziekenhuizen gebruiken immers zelf al systemen om te kunnen zien waar nog bedden beschikbaar zijn. "Iedereen moest er alleen weer op gewezen worden om die goed in te vullen."
Iets terugdoen
Desondanks werd besloten om de proef in twee Brabantse ziekenhuizen te beginnen. Dat gebeurde na "enorme druk vanuit landelijke sturing om iets terug te moeten doen voor de hulp die geboden is toen het in Brabant zo ontspoorde", staat in vergaderingsnotulen van het Netwerk Acute Zorg Brabant.
Ziekenhuizen houden hun capaciteit bij. Daar zijn twee systemen voor: Zorg-capaciteit.nl en NICE. Dat vullen de ziekenhuizen in en ze houden rekening met allerlei factoren zoals beschikbaarheid van personeel. Sinds het begin van de crisis wordt de informatie uit beide systemen opgehaald in ziekenhuisbedchecker.nl. Dat is een site die door het ministerie van VWS is opgesteld en gratis is.
De 2Twnty4-applicatie waarmee nu is getest, "wordt ten tijde van de crisis geheel gratis beschikbaar gesteld", staat op de site van het Landelijk Platform Zorgcoördinatie. "Daarna is elk ziekenhuis vrij om te stoppen of door te gaan met gebruik." 
De proef is in april uitgevoerd. In het eindverslag staat dat het systeem "in crisistijd, wanneer snel moet worden op- en afgeschaald, in 2Twnty4 niet de juiste data [worden] weergegeven". Als oorzaak wordt genoemd dat het elektronisch patiëntendossier "in crisistijd niet snel genoeg kan worden aangepast" omdat dat handmatig moet gebeuren.
In hetzelfde verslag wordt geschreven dat het nieuwe systeem "t.o.v. Zorg-capaciteit.nl gelijk presteert of in sommige situaties (zoals in crisistijd) minder". Verder staat er dat in het nieuwe systeem "bepaalde input ontbreekt, zoals interpretatie van bedden".
Meer kritiek
Ook buiten Brabant is er weerstand. Het Maasstad Ziekenhuis in Rotterdam is nooit begonnen met het nieuwe systeem. "Het is een illusie om te denken dat je met één druk op de knop real-time inzicht hebt. Een derde systeem kan, omdat er al twee werkende systemen zijn, ook voor meer onduidelijkheid zorgen over de beschikbare capaciteit", aldus een woordvoerder van het ziekenhuis.
In een reactie op de kritiek laat een woordvoerder van het LCPS weten dat ook bij de oude systemen vragen handmatig moeten worden ingevoerd. "Bovendien gaat er ongelofelijk veel kostbare tijd verloren aan het bellen van artsen met andere ziekenhuizen om te checken of er een bed beschikbaar is."