Voetbalbond KNVB is onaangenaam verrast door de brief die minister Hugo de Jonge aan de Tweede Kamer stuurde. Ook buiten de sport lijken de gevolgen aanzienlijk. Branchevereniging Vereniging van Evenementenmakers en concertorganisator Mojo spreken van een grote klap.
De minister voor Volksgezondheid, Welzijn en Sport schreef in zijn brief dat nog geen datum te noemen valt voor "massale evenementen met een landelijke uitstraling". "Dat kan eigenlijk pas weer als er een vaccin is en niemand weet hoelang dat gaat duren. We hopen natuurlijk op snel, maar een jaar of langer is heel reëel."
Daarmee lijkt de kans aanwezig dat er komend seizoen geen publiek aanwezig zal zijn bij eredivisiewedstrijden. De KNVB noemt het bericht "geen prettige verrassing".
Bekijk hier een toelichting van minister De Jong op zijn kamerbrief:
"We zouden het verschrikkelijk vinden als er lang niet voor publiek gevoetbald kan worden", meldt de bond. "Dit zou namelijk ten koste gaan van de sportbeleving bij de miljoenen fans en kijkers. Bovendien zou het voor de bedrijfstak betaald voetbal opnieuw een hele zware financiële klap betekenen."
"Hierover zijn we ook in gesprek met de overheid, juist omdat Nederlandse clubs bovengemiddeld afhankelijk van inkomsten uit stadionbezoeken zijn. Vandaar dat de melding van vanochtend als een totale verrassing kwam."
Een woordvoerder van het ministerie van Volksgezondheid wil niet speculeren over wat dit precies betekent voor bijvoorbeeld wedstrijden in het betaald voetbal met publiek en voor concerten. Hij benadrukt dat er veel onzekerheden zijn. 
"We blijven in gesprek met de sectoren over wat er mogelijk is. Het is in elk geval niet de verwachting dat in een keer weer grote publieksevenementen kunnen worden gehouden", voegt hij eraan toe.
Betaaldvoetbalwedstrijden zijn tot 1 september niet toegestaan. De verwachting was dat de competities daarna weer opgestart zouden worden, met of zonder publiek.
"Het organiseren van wedstrijden met publiek is een specialisme en specifieke voorzorgsmaatregelen op het gebied van hygiëne en crowd management dragen bij aan een veilige en verantwoorde manier waarop dit wél eerder zou kunnen", schrijft de KNVB.
"Daarbij kijken we tevens nauwlettend naar wat de clubs in het buitenland doen op dit vlak. De ontwikkelingen gaan snel, daarom lijkt ons hetgeen is gemeld in deze fase nogal voorbarig."
Woordvoerder Willem Westermann van Branchevereniging Vereniging van Evenementenmakers noemt het een nachtmerrie dat het mogelijk langer dan een jaar gaat duren tot er weer grote evenementen kunnen worden gehouden. "Als bedrijf heb je geen perspectief. Dat we volgend jaar konden starten, wordt nu ook bedreigd."
Alternatieven voor grote evenementen zijn er bijna niet, zegt Westermann. "De live-beleving, de fysieke beleving is het enige en beste. Al het andere is een slap aftreksel. Een online versie van een groot festival is natuurlijk niets bij het live fysiek evenement."
Hij pleit voor extra overheidssteun. "Als evenementensector moeten we nu specifiek geholpen worden door de overheid om überhaupt nog te kunnen bestaan. Deze klap is groter dan wat we ooit gehad hebben. Als evenementensector zitten we er heel slecht bij, bedrijfsmatig gezien zijn wij de sector die er als eerste uit ging en als laatste aan zal gaan."
Concertorganisator Mojo, de grootste van Nederland, gaat ook uit van extra overheidssteun. Een woordvoerder noemt de keuze van De Jonge "een heel pittig besluit". "Natuurlijk staat gezondheid altijd voorop", zegt een woordvoerder van Mojo tegen 1Limburg. "We wisten dat het lastig zou gaan worden, en we rekenden erop dat er dit jaar geen grote evenementen meer zouden kunnen plaatsvinden. Maar dit gaat nog zoveel verder."
Ook grote topsportevenementen, die in bepaalde gevallen ook veel breedtesporters aantrekken, zouden in de problemen kunnen komen als er geen vergunning verleend wordt.
Op zaterdag 10 oktober zou de Amstel Gold Race worden ingehaald, een week later staat de marathon van Amsterdam op het programma.
Leo van Vliet, organisator van de Gold Race, weet nog niet precies wat de brief betekent voor zijn wedstrijd. "Ik ben positief ingesteld en wij zijn er klaar voor. Maar als het niet kan, is het jammer, zo realistisch ben ik ook."