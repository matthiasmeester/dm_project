Air France-KLM heeft over de eerste drie maanden van het jaar een nettoverlies geleden van 1,8 miljard euro. In dezelfde periode vorig jaar was er 320 miljoen euro verlies. Ter vergelijking, het slechtste jaar van de maatschappij tot nu toe was 2009-2010. Toen werd er 1,6 miljard euro verlies geleden, over het hele jaar.
In de cijfers valt op dat Air France het aanmerkelijk slechter doet dan KLM. Bij de Fransen is het verlies bijna twee keer groter dan bij de Nederlandse tak.
De bodem is volgens KLM-topman Pieter Elbers nog niet in zicht. "We vliegen momenteel heel weinig. Het tweede kwartaal zal slechter zijn", zegt hij in het NOS Radio 1 Journaal. "Al zien we dat in verschillende landen zoals Nederland de situatie iets versoepelt. We houden rekening met geleidelijk opschalen."
Het jaar begon goed voor de luchtvaartmaatschappij. De toestellen zaten voller. Door de problemen met het coronavirus leken aanvankelijk alleen vluchten naar AziÃ« geraakt. In de loop van maart werden bijna alle vluchten geschrapt.
Eerder werd al bekend dat KLM in maart 54 procent minder passagiers had vervoerd dan in dezelfde maand een jaar eerder. Weliswaar startten deze week weer een aantal vluchten naar Europese bestemmingen, maar het gros van de vliegtuigen staat nog altijd aan de grond. Ook andere luchtvaartmaatschappijen wereldwijd melden miljardenverliezen.
De luchtvaartmaatschappij denkt dat in het tweede kwartaal 95 procent van de vluchten niet kunnen vertrekken. In het derde kwartaal geldt dat voor 80 procent van de vluchten.
De Nederlandse en Franse staat schieten de luchtvaartmaatschappij te hulp. Nederland verleent steun voor 2 tot 4 miljard euro. Over de voorwaarden van die steun wordt nog onderhandeld.
Elbers waarschuwt dat de voorwaarden niet te streng moeten worden. "Het is logisch dat er voorwaarden aan zitten, maar we moeten wel met die voorwaarden uit de voeten kunnen. Het moet ons wel in staat stellen om in de toekomst geld te blijven verdienen om de lening terug te kunnen betalen."
"Zoals gisteren in de Kamer werd gezegd: Het is een reddingsoperatie, het moet geen strafexpeditie worden", zegt Elbers. Hij zegt dat er gekeken wordt wie er allemaal in moet leveren bij de luchtvaartmaatschappij.
"De sterkste schouders zullen de zwaarste lasten dragen", zegt hij. De luchtvaartmaatschappij heeft verschillende scenario's op tafel liggen.