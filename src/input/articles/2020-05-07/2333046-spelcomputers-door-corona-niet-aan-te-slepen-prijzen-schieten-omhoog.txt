Niet alleen wc-papier en tondeuses waren niet aan te slepen vanwege de corona-uitbraak, ook de Nintendo Switch is al weken moeilijk te verkrijgen. De spelcomputer is zo populair dat die inmiddels voor bijna twee keer zoveel geld als voorheen de toonbank over gaat.
Wereldwijd zoeken mensen naar vermaak en daar profiteren gamemakers van. Nintendo heeft in het eerste kwartaal van het jaar bijna 150 procent meer winst gemaakt Het is de beste tijd in een decennium voor het bedrijf.
Ook concurrenten Microsoft en Sony verkopen meer, bijvoorbeeld online-abonnementen, maar Nintendo lijkt het meest te profiteren. Dat komt vooral doordat de game Animal Crossing, een spel waarbij je op een eiland woont en met dieren je eigen samenleving bouwt, waanzinnig populair is. Het spel kwam uit toen veel landen quarantainemaatregelen namen en dat bleek per toeval een perfecte timing.
Sinds half maart, toen het spel werd uitgebracht, is de beurskoers van Nintendo met 40 procent gestegen. Het spel is bij veel winkels al weken uitverkocht. In amper twee weken tijd is het spel bijna 12 miljoen keer verkocht.
"Het is de perfecte coronagame", zegt gameontwikkelaar Mathijs van de Laar. "Iedere dag is er iets te beleven en in deze tijd van sleur en thuiszitten is dat fijn voor mensen." Sommige spelers gebruiken de game om samen te komen met familie en vrienden. Zo zijn er ook al trouwerijen in het spel geweest.
Van de Laar heeft met zijn studio Twirlbound eind november een spel voor Nintendo's spelcomputer uitgebracht, Pine, en dat verkoopt nu ook beter dan voorheen. "We merken dat de verkopen soms wel verdrievoudigd zijn. De weekendpiek die er normaal is, is er nu bijna iedere dag", zegt Van de Laar.
"Het is heel erg dubbel natuurlijk. Het is fijn dat we onze game kunnen spelen, maar wij willen net als iedereen dat dit zo snel mogelijk voorbij is. En we hopen dat de belangstelling aanhoudt na de coronatijd."
Ook andere Nederlandse gamebedrijven merken meer interesse. De streamingdienst voor games Utomik meldt dat de belangstelling groeit en dat geldt ook voor het Nederlandse Paladin Studios. Dat bedrijf bracht eind maart met Nintendo Good Job! uit, een spel waarin je bizarre bureauklussen moet uitvoeren.
Toch is het niet alleen maar goed nieuws voor de games-industrie. Voor de komende tijd zijn de vooruitzichten een stuk somberder en dat heeft te maken met verschillende problemen. De vraag naar games kan afnemen door de wereldwijde recessie. En het is lastig om de productie van spelcomputers op te voeren omdat fabrieken op halve kracht werken en onderdelen moeilijk te krijgen zijn.
Eind dit jaar willen Microsoft en Sony nieuwe spelcomputers op de markt brengen. De vraag is of er wel genoeg geleverd kunnen worden. Daarnaast zijn er andere problemen, bijvoorbeeld met de bureaus die de games moeten keuren voordat ze kunnen worden uitgebracht.
"De Japanse versie van onze game moet eerst door een soort kijkwijzer heen. Die hebben een maand stilgelegen", vertelt Matthijs van de Laar van Twirlbound. " Daar is nu een enorme lijst aan games waar ze doorheen moeten, dus dat gaat ons zeker een maand kosten voordat we het kunnen uitbrengen."
Daarnaast is het ontwikkelen van games bij grote projecten een stuk moeilijker geworden omdat mensen grotendeels thuiswerken. Grote gamebeurzen zijn geannuleerd, waardoor er voor gamemakers minder reclame te maken valt. Op de beurzen doen bedrijven onderling zaken met elkaar en dat gaat nu ook niet door.
"We merken dat het moeilijker is om financiering te krijgen voor projecten", zegt Derk de Geus van Paladin Studios. "Dat ga je later dit jaar zeker merken door vertragingen." Dat verwacht ook Van de Laar, die wijst op een aantal populaire spellen zoals Last of Us 2, die vanwege de corona-uitbraak zijn vertraagd.
Ook voor Nintendo is het maar de vraag of ze op tijd meer spelcomputers in de winkels kunnen krijgen. Analisten wijzen erop dat de productie snel omhoog moet, omdat later dit jaar de vraag naar de spelcomputer mogelijk weer terugkeert naar het oude niveau.