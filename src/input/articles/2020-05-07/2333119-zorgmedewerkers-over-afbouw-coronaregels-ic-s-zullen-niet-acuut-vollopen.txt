Het kabinet maakte gisteren bekend hoe de coronamaatregelen de komende maanden worden afgebouwd. Hoe kijken zorgmedewerkers aan tegen de aangekondigde versoepelingen?
"Ik heb begrip voor de aangekondigde versoepelingen, maar we moeten wel waakzaam blijven", zegt Heiman Wertheim, arts-microbioloog in het Radboudumc in Nijmegen. "Het is de vraag of iedereen in staat is verantwoordelijkheid te nemen. Je ziet nu de volle IKEA's en treinen, dat zijn verontrustende signalen."
"Het mooie van de versoepeling is dat het gefaseerd gaat. Je kunt dus ingrijpen als het niet goed gaat. Het belangrijkste daarbij is dat we het goed monitoren: wat gebeurt er met, bijvoorbeeld, de ziekenhuisopnames en de testcapaciteit? Ik heb er vertrouwen in dat daar goed naar wordt gekeken."
Zo zien de versoepelingen eruit:
"Ook de keuze voor mondkapjes in het ov is begrijpelijk. De anderhalve meter afstand is daar lastig aan te houden. Het is ook vanuit maatschappelijk oogpunt uit te leggen, want het is lastig om te zeggen dat het niet nodig is. Zeker als het ook in het buitenland gebeurt. Tegelijkertijd is het een uitgelezen kans om te onderzoeken wat nu echt het nut is van mondkapjes in het openbaar."
"Bij ons in het ziekenhuis is de boel op orde. Er zijn genoeg voorraden. Wel zijn er veel spullen van verschillende fabrikanten. Bij elk mondkapje kijk je even: waar komt dit kapje vandaan? Het is ook de vraag wie een mondkapje moet dragen, gezien de ontwikkelingen in bijvoorbeeld het ov. Daar hebben we vanavond weer overleg over. Wat is verstandig? Je wilt ook dat mensen met een veilig gevoel naar hun werk gaan."
"De versoepelingen zijn onvermijdelijk", vindt Frans Kremers, IC-verpleegkundige in het Catharina Ziekenhuis in Eindhoven. "Je kunt de maatschappij niet plat blijven leggen. We moeten de experts volgen en afhankelijk van hoe de situatie zich ontwikkelt, reageren."
"De IC's zullen niet acuut vollopen. We weten niet precies wat er gaat gebeuren, maar mocht er een toename komen van het aantal besmettingen, zullen we dat eerst merken in het ziekenhuis en daarna pas op de IC. Je hebt dus tijd om op te schalen. De maatregelen zullen dan weer moeten worden verscherpt."
"Het najaar wordt een spannende tijd, als het verkoudheidsvirus weer opduikt. Dan kan er weer een tekort aan bedden ontstaan en IC's kunnen in de knel komen. We zijn nu wel veel beter voorbereid op het virus dan bij de eerste golf. Zo staat het OK-personeel klaar om bij te springen op de IC."
"Het is belangrijk dat mensen zich realiseren dat het virus niet weg is en dat we dus anderhalve meter afstand moeten blijven houden. En dat mensen die ziek zijn thuisblijven. Je ziet al dat mensen het minder nauw nemen met de regels."
"Met terugwerkende kracht heb ik toch wel mijn twijfels", zegt Jasper de Wit, huisarts in Vlaardingen. "Met name over het gebruik van mondkapjes door niet-zorgverleners. Daar waar dat eerder zogenaamd onzinnig was, lijkt het er nu op dat de maatregelen worden aangepast naar beschikbaarheid. Met andere woorden: omdat we nu genoeg mondkapjes hebben moeten mensen ze ook gaan dragen in bijvoorbeeld het ov. Dat kan twee dingen betekenen: of mensen zijn eerder blootgesteld aan onnodige risico's, of de verplichting is eigenlijk onnodig."
"Ik vermoed dat het aantal patiÃ«nten zal stijgen, maar dat het behapbaar blijft voor de zorg. Ook voor het economische argument is wat te zeggen. Het is wel belangrijk dat er meteen wordt ingegrepen als het uit de hand dreigt te lopen."
"Bij een aantal besluiten denk ik: hoe gaat dat in de praktijk? Een leerkracht van 65 kan wel lesgeven aan een klas met 25 leerlingen, maar diezelfde leraar mag niet op bezoek gaan bij zijn kleinkinderen? En hoe gaat dat straks werken op terrassen? En ontstaat er wel een werkbare situatie voor niet-medische contactberoepen?"
"Tegelijkertijd is het zo dat de maatregelen niet worden versoepeld omdat het nu veilig is, maar omdat er weer genoeg plek is op de IC's. En testen kan vanaf 1 juni, niet omdat het eerder niet nodig was, maar omdat de faciliteiten er toen niet waren."
"Toch ben ik zeer tevreden over de manier waarop het kabinet de rust heeft weten te bewaren. Je kunt nou eenmaal niet voorbereid zijn op een pandemie. Ook de 17 miljoen Nederlanders hebben het hoofd koel gehouden."