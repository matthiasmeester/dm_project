Zoals verwacht heeft het moederbedrijf van Albert Heijn en bol.com, Ahold Delhaize, flink geprofiteerd van hamsteraars in de laatste weken van maart. De winst kwam uit op 645 miljoen euro, een stijging van bijna 50 procent.
Niet alleen de omzet in de winkels steeg hard. De omzet uit online verkopen ging omhoog met ruim 38 procent en kwam hiermee uit op 1,3 miljard euro; vorig jaar was dit nog minder dan een miljard. Het bedrijf benadrukt tegelijkertijd dat het verwacht dat er de komende kwartalen extra kosten worden gemaakt vanwege coronamaatregelen.
Eind april werd bekend dat Albert Heijn, net als andere supermarkten, extra personeel moest aantrekken om de vraag naar online boodschappen aan te kunnen; het bedrijf zag deze vervijfvoudigen. Het opschalen kost tijd, waardoor het maken van een afspraak voor bezorging moeilijk kan zijn. Dat is een probleem waar alle supermarkten mee te maken hebben.
De enorme vraag naar online bestellingen is niet alleen bij supermarkten te merken; vorige week werd bekend dat ook de non-foodsector een enorme groei doormaakt. Hier profiteert onder meer bol.com van.