De bezetting op de intensive care met coronapatiënten is onder de 600 gedaald, blijkt uit de nieuwste cijfers van het Landelijk Coördinatiecentrum Patiënten Spreiding. Het gaat om 584 patiënten, 42 minder dan gisteren. In Duitse ziekenhuizen liggen achttien patiënten uit Nederland op de IC, drie minder dan gisteren.
Eerder zei het LCPS te hopen dat op 8 mei de IC-bezetting onder de 500 zou komen; dat lukt waarschijnlijk niet helemaal. Bovendien houdt Ernst Kuipers van het Landelijk Netwerk Acute Zorg rekening met een stijging van het aantal covid-patiënten, nu de maatregelen worden versoepeld.
Eerder werd de grens van 700 al 'geslecht'. Die grens wordt vaak genoemd als een belangrijke kritieke grens waar het aantal coronapatiënten onder moet komen en blijven. Zo zouden versoepelingen pas kunnen plaatsvinden als het aantal IC-patiënten met corona onder die grens daalt, en kan de reguliere zorg dan pas weer echt goed worden opgestart. Op het hoogtepunt lagen 1424 coronapatiënten op de IC; ruim twee keer zoveel als nu.
De intensive care eist veel slachtoffers onder ouderen, blijkt uit cijfers die de Nationale Intensive Care Evaluatie bijhoudt. Minder dan een derde van de tachtigers die op de intensive care belanden, overleeft dat.
Onder zeventigers is de overlevingskans iets hoger, maar nog steeds net onder de 50 procent. Onder de 70 loopt de overlevingskans bij een IC-opname snel op: twee derde van de zestigers overleeft een opname, terwijl van de dertigers ruim negen op de tien IC-patiënten de intensive care levend verlaten.
IC-opnames zijn voor coronapatiënten relatief heftig: ze duren lang en vragen veel van het lichaam. In veel gevallen worden patiënten op een intensieve manier beademd. Voor ouderen is die aanslag op het lichaam heftiger.
De grootste groep patiënten die op de intensive care ligt of heeft gelegen, is tussen de 60 en de 69. Ruim een derde van alle IC-patiënten bevindt zich in die leeftijdsgroep. Ook zeventigers zijn met 30 procent oververtegenwoordigd.
Twintigers, dertigers en negentigjarigen liggen nauwelijks op de intensive care, blijkt uit de cijfers. Op dit moment ligt er maar één patiënt jonger dan twintig op de intensive care, en nul patiënten ouder dan 90.
In totaal hebben zelfs maar twee negentigjarigen op de intensive care gelegen. Voor hen was er wel goed nieuws: beide patiënten hebben de intensive care levend verlaten. Een van hen ligt wel nog op een andere afdeling in het ziekenhuis.
In totaal was minder dan 1 procent van de overledenen op de IC 39 jaar of jonger. 85 procent van de overledenen was minimaal 60 jaar.
Het totale aantal gerapporteerde doden door het coronavirus steeg vandaag met 84. Dat zijn er een stuk meer dan gisteren, toen 36 doden werden gemeld. In totaal zijn er in Nederland nu 5288 mensen overleden van wie bekend is dat dit verband houdt met covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 39 nieuwe ziekenhuisopnames gemeld. Gisteren was dat nog 27. Dat was het laagste aantal sinds 15 maart.
In totaal zijn er nu 11.192 mensen in Nederland die vanwege het coronavirus in het ziekenhuis liggen of hebben gelegen.
Het instituut wijst er daarbij op dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.