"Nagelstylisten wel open maar sportscholen niet! WTF!!" "Binnen sporten mag niet, maar binnen zwemmen wel?" Uit de massale reacties op Twitter en Facebook blijkt dat veel mensen niet goed snappen waarom fitnessclubs tot 1 september nog niet open mogen, en ze zijn er al helemaal niet blij mee.
Bij de Utrechtse crossfitclub UnScared stonden ze helemaal klaar om weer open te gaan, vertelt eigenaar Willem Hilberdink. Op de sportvloer zijn vakken van 2 bij 2 meter afgeplakt waar de sporters binnen moeten blijven. Hij vindt het frustrerend dat dat nog maandenlang niet kan.
"We wilden het aantal deelnemers terugbrengen naar twaalf op duizend vierkante meter. Ze zouden al omgekleed binnenkomen en met materiaal sporten dat door één persoon gebruikt wordt en daarna ontsmet. Er staan overal schoonmaakstations."
De kleedkamers blijven voorlopig dicht, maar de meeste sporters zitten daar niet mee, verwacht Hilberdink. "Ze kunnen niet wachten tot we weer opengaan."
Hij hoopt het te kunnen redden tot september, maar ziet dat sommige collega's dat niet lukt. "Ik ken een kleinere sportschool van 200 vierkante meter die terug wil naar vijf man binnen, maar er zijn er ook die het helemaal niet redden, die zelf de stekker er al uittrekken. Waar ik tegenaan loop is in de horeca twee maanden eerder al honderd man naar binnen mag. Dat voelt oneerlijk."
Ook Ronald Wouters is boos, vertelt hij in het NOS Radio 1 Journaal. Volgens de directeur van branchevereniging NL Actief had zijn branche als een van de eerste een protocol klaar om weer op te starten. Daarin staan afspraken over de spreiding van het aantal bezoekers, hoe ze afstand van elkaar moeten houden en hoe er wordt schoongemaakt.
"Dat protocol was ook goedgekeurd. Ondernemers zijn aan de slag gegaan om zich voor te bereiden. We hadden de indruk dat wij als eerste zouden opengaan. Maar nu staan we aan het eind van het rijtje." NL Actief heeft dinsdag een gesprek met minister voor Sport Van Rijn.
In Duitsland mogen de sportclubs in de deelstaat Noordrijn-Westfalen wel al weer open en in België moet dat vanaf 15 juni weer kunnen.
Het belangrijkste argument van het kabinet om te wachten met het openen van fitnessclubs - en ook sauna's en wellnessbedrijven - is dat er op die plekken veel wordt getranspireerd en het virus zich daardoor makkelijker kan verspreiden. Maar volgens Wouters zijn de sportcentra net zo schoon als een ziekenhuis en kun je ook sporten zonder te transpireren. "Ik kan je ook een prima work-out geven waarbij je niet zweet, die goed is voor je vitaliteit en waar je ook nog gelukkig van wordt. En dan kan ik je buiten eventueel laten zweten, als dat het punt is."
Een petitie die is gestart om aan te dringen op eerdere opening is ruim 40.000 keer ondertekend en de branchevereniging wil in gesprek met minister Van Rijn. "Ondernemers worden richting de afgrond geduwd", zegt Wouters. "Deze bedrijven kunnen niet tot september dicht blijven. Dat is niet goed voor bedrijven, niet goed voor het personeel en ook niet voor de drie miljoen mensen die gebruikmaken van onze kennis en faciliteiten."
In de kickbokswereld begrijpen ze al helemaal niet waarom ze tot september moeten wachten. Anders dan sportscholen hebben ze in de dojo geen apparaten die schoongemaakt moeten worden. "We trainen alleen met zakken, niet tegen elkaar. Die zakken kun je makkelijk ontsmetten en ver uit elkaar hangen", legt trainer Maikel Polanen uit. "Ik snap het gewoon niet meer. Ik moet nu met de jeugd buiten blijven trainen terwijl diezelfde kinderen maandag weer naar school gaan."
Yoga mag voorlopig ook nog niet binnen. "Alle docenten die navraag hebben gedaan bij het ministerie krijgen hetzelfde antwoord: dat yoga onder dezelfde regels valt als de sportscholen", zegt woordvoerder Yvette Meinema van de Vereniging Yoga Nederland. "We gaan wel kijken of we niet toch al eerder op een verantwoorde manier eerder open kunnen. Waarom zou je niet met zijn tienen een yogales kunnen houden? Misschien niet met oefeningen die veel inspanning vergen, maar er is ook heel meditatieve yoga."
Ook bij sauna's en wellnesscentra is het kabinetsbesluit slecht gevallen. Voorzitter Jos Keizer van de branchevereniging: "Uitstel tot 1 september is de doodsteek voor een groot deel van onze bedrijven."
Hij stelt dat zijn branche veel fysieke ruimte en mogelijkheden heeft en daarom juist eerder open zou kunnen. "Er ligt een goed protocol, Er is genoeg ruimte om de mensen te ontvangen. De anderhalve meter is geen probleem. We begrijpen het niet."
Keizer pleit nu voor een uitgebreider financieel noodpakket voor zijn branche.