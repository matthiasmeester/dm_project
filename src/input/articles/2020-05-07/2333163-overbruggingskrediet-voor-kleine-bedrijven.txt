Het kabinet komt met een extra overbruggingskrediet voor kleine bedrijven die getroffen zijn door de coronacrisis. De leningen worden verstrekt door banken en de overheid staat voor 95 procent garant. Daarmee is een bedrag gemoeid van 713 miljoen euro. Minister Wiebes en staatssecretaris Keijzer verwachten dat tienduizenden ondernemingen ervan profiteren.
De ondernemers kunnen een lening aanvragen van minimaal 10.000 en maximaal 50.000 euro. De regeling staat open voor bedrijven die voor de coronacrisis voldoende winstgevend waren en die een omzet hebben van minimaal 50.000 euro. Dat de financiers 5 procent van het risico dragen, leidt er volgens het kabinet toe dat de aanvragen zorgvuldig worden beoordeeld en dat de leningen terechtkomen bij in de kern gezonde bedrijven.
Het kabinet heeft bij eerdere maatregelen al aangekondigd dat het steeds bekijkt of meer steun nodig is. Volgens Wiebes en Keijzer is deze kredietregeling bedoeld voor "de vele kleine ondernemers die zwaar getroffen zijn door de coronacrisis, van enorm belang zijn voor hun lokale gemeenschap en vaak moeilijk toegang hebben tot financiÃ«le steun".
De looptijd van de lening is maximaal 5 jaar en de rente maximaal 4 procent. De ondernemers betalen de staat een eenmalige premie van 2 procent als vergoeding.
De regeling, die mede tot stand is gekomen op initiatief van de banken, moet nog wel worden goedgekeurd door de Europese Commissie. De minister en de staatssecretaris denken dat dat half mei rond is.