Gerard Dielessen, algemeen directeur van sportkoepel NOC*NSF, is "niet helemaal geschrokken" van de brief van Hugo de Jonge. De minister van Volksgezondheid, Welzijn en Sport schreef woensdag dat massale evenementen met een landelijke uitstraling pas weer kunnen worden georganiseerd als er een vaccin tegen het coronavirus is gevonden.
Dat kan volgens De Jonge een jaar of langer duren. Het leidde bij veel sportbonden tot zorgen over wedstrijden en toernooien die voor de komende maanden op het programma staan. Want de kans lijkt zodoende aanwezig dat deze voorlopig niet - of in ieder geval niet met publiek - kunnen worden gehouden. Denk daarbij niet alleen aan voetbal, maar ook marathons, de WK shorttrack (volgend jaar in Rotterdam) en wielerkoersen kunnen in het gedrang komen.
NOC*NSF werd donderdag door bezorgde bestuurders van sportbonden bestookt met telefoontjes. "Ik snap de opwinding bij de bonden goed, want dit legt druk op hun verdienmodellen", zegt Dielessen.
"Het virus kan nog tot in 2021 effect op ons hebben. Ik snap dat je, zolang er geen vaccin is, niet met tienduizenden mensen samen kan komen. Dus we moeten de lenigheid en flexibiliteit hebben om te kijken naar mogelijke oplossingen."
Bekijk hier een toelichting van minister De Jonge op zijn Kamerbrief:
Volgens Dielessen is het niet uitgesloten dat er over een aantal maanden een beperkt aantal toeschouwers bij sportwedstrijden aanwezig kan zijn. "Ik heb premier Rutte namelijk ook horen zeggen: 'We moeten kijken naar wat er wél kan'. Misschien moeten we bij de grote sportevenementen straks gaan faseren of met verschillende starttijden gaan werken."
"We moeten die scenario's wel degelijk gaan uitwerken en goed bespreken met het kabinet en het RIVM. Daar hebben we nu nog even de tijd voor", aldus Dielessen die optimistisch blijft.
In Zeist was de sfeer donderdag wat anders. Voetbalbond KNVB noemde de brief van De Jonge eerder vandaag "geen prettige verrassing". Tot 1 september zijn wedstrijden in het betaald voetbal in Nederland niet toegestaan. De verwachting was dat de competities daarna weer opgestart kunnen worden - met of zonder toeschouwers.
Maar wanneer er langdurig zonder publiek moet worden gespeeld, staan de clubs grote financiële problemen te wachten. Volgens Arno Vermeulen, voetbalcommentator bij de NOS, is de KNVB zich daarom "kapot geschrokken."
"Stel: het vaccin laat nog een aantal jaar op zich wachten. Je kan je niet voorstellen dat er al die tijd geen publiek welkom is in een voetbalstadion. Dat is het faillissement van een aantal clubs en misschien wel de hele bedrijfstak", zegt Vermeulen.
Arno Vermeulen laat in het Sportjournaal zijn licht schijnen op de mogelijke (financiële) gevolgen van de brief van De Jonge voor het betaald voetbal in Nederland: 