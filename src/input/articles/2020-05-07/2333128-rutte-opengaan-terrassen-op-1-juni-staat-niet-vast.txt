Premier Rutte waarschuwt dat nog niet vaststaat dat de terrassen op 1 juni opengaan. Het kabinet besluit een week van tevoren of dat door kan gaan. "Als het onverstandig is, doen we het niet", zei hij in een debat met de Tweede Kamer. Hij noemt het "heel spannend" wat er de komende weken gaat gebeuren.
Volgens de premier zitten we nu in een overgangsfase. Een week voor 1 juni adviseren de deskundigen van het Outbreak Management Team (OMT) op basis van onder meer het aantal besmettingen en het aantal opnames op intensivecareafdelingen of het coronavirus voldoende onder controle is om de maatregelen verder te versoepelen.
Gisteravond kondigde Rutte aan dat het de bedoeling is dat op 1 juni, onder strikte voorwaarden, de terrassen weer opengaan. Ook restaurants, theaters en bioscopen kunnen dan een beperkt aantal mensen gaan toelaten. "Maar het moet wel kunnen", zei hij vanmiddag keer op keer in de Tweede Kamer. "Op dit moment is de inschatting dat dit kan." 
Als het onverstandig is doen we het niet, zei premier Rutte: 
Volgens PVV-leider Wilders maakt de premier een draai. "U trapt op de rem, u zit achteruit te fietsen." Hij denkt dat Nederlanders gisteren het signaal hebben gekregen dat er op 1 juni weer van alles kan en nu niet meer weten waar ze aan toe zijn. Rutte wees erop dat hij wel degelijk steeds een voorbehoud heeft gemaakt. "Als de cijfers slechter worden, dan kan het worden uitgesteld."
Rutte verwacht dat de versoepelingen van de coronamaatregelen die aanstaande maandag ingaan, een beperkt effect zullen hebben op de verspreiding van het virus. In die zin is er wat hem betreft nog geen sprake van een echte versoepeling. "We gaan door met waar we mee bezig waren."
Hij voegde daaraan toe dat het bijvoorbeeld niet de bedoeling is om nu weer gewoon met het openbaar vervoer te reizen. "Nee, helemaal niet. Je blijft eruit, tenzij het nodig is."
Bekijk hier de video's van het Kamedebat over de corona-maatregelen en versoepelingen. 