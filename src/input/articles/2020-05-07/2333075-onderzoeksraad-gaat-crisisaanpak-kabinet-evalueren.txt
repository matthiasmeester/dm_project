De Onderzoeksraad voor Veiligheid start een onderzoek naar de crisisaanpak van het kabinet van de corona-epidemie. Volgens het kabinet is de OVV de aangewezen instantie voor zo'n onderzoek.
Een woordvoerder van de OVV laat weten dat de verschillende fases van de crisis, van begin tot eind worden onderzocht. Daarbij is specifieke aandacht voor kwetsbare groepen in de samenleving die werden geconfronteerd met het wegvallen van reguliere zorg.
Medische handelingen en de economische steunmaatregelen van het kabinet worden nadrukkelijk niet geëvalueerd door de OVV. De woordvoerder laat weten dat het normaliter ongeveer een jaar duurt voordat een onderzoek klaar is, maar dat dit dossier zó complex is dat het waarschijnlijk langer zal duren voor een rapport is.
Voorzitter Jeroen Dijsselbloem schrijft aan minister van Justitie en Veiligheid Grapperhaus dat de raad al eerder gestart is met voorbereidingen voor een dergelijk onderzoek. Hij benadrukt dat bij het benaderen van partijen rekening wordt gehouden met het feit dat de bestrijding van de crisis nu nog gaande is.
Het kabinet heeft sinds de uitbraak van corona in Nederland verschillende maatregelen genomen. Zo kwam op 9 maart het advies om geen handen meer te schudden en werden een dag later in Brabant, waar het virus toen veel opdook, alle grote evenementen afgelast.
Op 15 maart gingen restaurants en cafés dicht en een dag later moesten de kinderopvang en scholen de deuren sluiten. De week daarop, op 23 maart, nam het kabinet een pakket strengere maatregelen, waarbij onder meer groepsvorming werd verboden; Premier Rutte sprak toen van een 'intelligente lockdown'.
Gisteren werd, na een aanhoudende daling van ziekenhuisopnames en doden, besloten om weer wat te versoepelen en presenteerde het kabinet een soort spoorboekje voor de komende maanden.
Verhalen rond het coronavirus bundelen we op aparte pagina's. Klik op de titel om naar de pagina te gaan.