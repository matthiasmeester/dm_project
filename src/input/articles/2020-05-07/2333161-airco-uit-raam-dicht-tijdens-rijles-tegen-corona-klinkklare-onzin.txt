De ruim 7000 rijscholen in Nederland mogen vanaf maandag weer lesgeven. Tot opluchting van rij-instructeurs en klanten, maar een deel van hen heeft ernstige bedenkingen bij sommige coronamaatregelen die straks gelden in de lesauto.
Vooral op een punt uit het veiligheidsprotocol van de brancheverenigingen klinkt online kritiek:
"Ik vind dit klinkklare onzin", zegt rijschooleigenaar Ed Dielessen. Rij-instructeurs houden het volgens hem "nog geen dag vol" zonder airconditioning of geopende ramen. En niet alleen vanwege het gebrek aan verkoeling tijdens de naderende zomer.
"De primaire taak van airco is vocht uit een auto halen. Want de ramen beslaan zodra het weer regent. En hoezo ramen dicht? Heb je weleens naast een puber gezeten, die stinken soms." Uiteindelijk wil Dielissen vooral weten waarom luchtcirculatie uit den boze lijkt in dit veiligheidsprotocol.
Ook op sociale media roept het vragen op:
De nieuwe maatregelen zijn opgesteld door de vier brancheorganisaties Bovag, FAM, LBKR en VRB. Op advies van experts is de regel over luchtventilatie opgenomen in het protocol, legt Bovag-woordvoerder Paul de Waal uit.
"Deskundigen zeiden dat luchtstromen extra gevaar op kunnen leveren. Dus als je het raam opendoet, krijg je luchtcirculatie en dat is een extra risicofactor voor besmetting." De Waal benadrukt dat de nieuwe regels niet in graniet gebeiteld staan. Ze worden straks in de praktijk getoetst en eventueel weer aangepast.
"We wachten op TNO-onderzoek dat hierover uitsluitsel gaat geven", twitterde Bovag-directeur Peter Niesink vandaag na vragen over de luchtcirculatie in lesauto's. "Tot die tijd geldt dit advies, zoals ook in Duitsland."
Anderhalve meter afstand houden tijdens een rijles is onmogelijk. Daarom wordt de zogenoemde 'triage' in de praktijk het belangrijkste punt in het veiligheidsprotocol. Namelijk dat er bij het maken van een lesafspraak en vlak voor het begin van de les gecheckt wordt of iemand coronasymptomen heeft, of dat dit het geval is bij iemand uit diens omgeving. Bij een 'ja' gaat de les niet door.
"Dan moeten we de leerling op hun blauwe ogen geloven dat er geen corona of verkoudheid in hun omgeving is", reageert rijschooleigenaar Pascal Groenen kritisch op de vakbladwebsite. Hij noemt het waanzin en het is hem "totaal onduidelijk hoe we veilig ons beroep kunnen uitoefenen op 30 centimeter afstand".
Het liefste zou Groenen zien dat het dragen van een mondkapje verplicht wordt, zoals in het openbaar vervoer. Maar in het nieuwe protocol is het gebruik van beschermingsmiddelen juist optioneel. Daarmee volgen de brancheorganisaties de richtlijn op van de overheid, stelt de Bovag.
Het veiligheidsprotocol staat "vol tegenstrijdigheden en waanzin", zeggen critici. Wees blij dat je weer aan de slag kan en doe het gewoon niet als je het een te groot risico vindt, reageren andere rijschooleigenaren.
Vorig jaar werden er ruim 400.000 praktijkrijexamen afgenomen in de categorie personenauto's. Ook Ezra Lynch (18) wil zo snel mogelijk zijn rijbewijs halen, want hij heeft nu alle tijd aangezien hij klaar is met de middelbare school. Ondanks dat de coronacrisis nog niet voorbij is.
"Ik heb niet het gevoel dat deze nieuwe maatregelen heel goed gaan werken." Want zelfs als de ramen dichtblijven en de airco uit staat "zit je nog steeds in een auto, vrij dicht op elkaar. En het feit dat het dragen van beschermingsmaterialen vrijwillig is, helpt ook niet echt."
Onder de streep wil Lynch toch op korte termijn rijlessen gaan volgen. "Ik en de mensen in mijn omgeving zitten niet in de risicogroep, dus het is een 'gok' die ik kan wagen."
Als er plek is bij zijn rijschool dan wil de 17-jarige Jurgen Sanders volgende week weer verder met lessen. Ook hij wil zijn rijbewijs halen voordat hij later dit jaar met zijn studie begint. Het nieuwe veiligheidsprotocol verandert daar niets aan.
"Prima, zo beperk je de kans op overdracht van het virus. En je kan jezelf extra beschermen met een mondkapje of handschoenen als je dit nodig vindt. Maar het wordt misschien wel wat warm in de zomermaanden", lacht Sanders.
Het CBR komt volgens een woordvoerder in de loop van vrijdag met meer details over de coronamaatregelen voor de autorijexamens.