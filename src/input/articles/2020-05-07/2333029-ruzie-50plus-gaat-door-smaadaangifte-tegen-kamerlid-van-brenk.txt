De demissionair voorzitter van 50Plus, Geert Dales, wil aangifte doen wegens smaad en laster tegen Corrie van Brenk, die nu de fractievoorzitter van de partij is in de Tweede Kamer.
Dales wil dat Van Brenk excuus maakt voor haar opmerking dat het opgestapte bestuur bezig is met het "plunderen" van de kas. Van Brenk weigert dat, zo zei ze in het tv-programma Op1. "Natuurlijk ga ik geen excuus maken, kom op zeg", aldus Van Brenk die de vertrokken fractievoorzitter Krol is opgevolgd.
Het partijbestuur kondigde eind april aan op te stappen wegens de partijcrisis, maar gaat nog wel door om de "lopende zaken" af te handelen. Volgens Kamerlid Van Brenk geeft het partijbestuur nu duizenden euro's uit aan advocatenkosten en wordt dat betaald uit de partijkas. "Dat gaat ten koste van de leden die geld hebben betaald. Dat vind ik diep en diep triest."
Dales heeft Van Brenk een ultimatum gesteld tot donderdag 7 mei 12.00 uur om haar woorden terug te nemen. Tijdens het zien van de uitzending van Op1 nam Dales contact op met de redactie en kondigde de aangifte wegens smaad en laster aan:
Van Brenk blijft bij haar woorden. "Als je zoveel geld uitgeeft aan advocatenkosten vind ik dat een vorm van plundering." Ze hoopt dat Dales snel vertrekt. "Dan gaat de vlag uit".
Het is nog onbekend wanneer de leden een nieuw bestuur kunnen kiezen. Daarvoor moet het huidige demissionaire partijbestuur een digitale ledenvergadering beleggen.
Afgelopen zondag maakte partijleider en boegbeeld Henk Krol zijn vertrek bij 50Plus bekend. Hij kondigde een nieuwe partij aan, De Partij voor de Toekomst.