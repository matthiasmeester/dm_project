Een trein die vanmorgen van Weesp naar Amsterdam zou rijden, is niet vertrokken omdat er te veel mensen in zaten. Volgens spoorbeheerder ProRail konden de passagiers geen anderhalve meter afstand van elkaar houden.
Omdat niemand uit wilde stappen, werd de treinrit geschrapt. Nadat de politie was gebeld, stapten de reizigers alsnog uit. De trein reed leeg door naar Amsterdam, meldt NH Nieuws.
Volgens de NS hebben de uitgestapte passagiers verdeeld over andere treinen hun reis vervolgd. Daarbij deden zich geen nieuwe incidenten voor.
"Dit is natuurlijk erg vervelend voor alle betrokkenen", zegt een woordvoerder van ProRail. "Maar het laat nog eens zien dat het belangrijk is om het openbaar vervoer alleen te gebruiken voor noodzakelijke reizen."
Volgens de NS gebeurt dit niet vaak. "Een conducteur heeft altijd de bevoegdheid om een trein stop te zetten als die te vol is."
De NS rijdt met een aangepaste dienstregeling. Het kabinet maakte gisteravond bekend dat de reguliere dienstregeling vanaf 1 juni weer wordt opgestart. Reizigers moeten dan verplicht een mondkapje dragen, omdat anderhalve meter afstand houden niet altijd mogelijk is.
Ook is er dan in treinen maar 40 procent van het aantal zitplaatsen beschikbaar voor reizigers. De NS sluit niet uit dat in de toekomst dit soort incidenten als bij Weesp opnieuw voorvallen. "We gaan in ieder geval niet controleren bij de toegangspoortjes."
Reizigersorganisatie Rover denkt dat het spannend zal worden. "Het is nodig om te blijven zoeken naar uitbreiding van de capaciteit. En het is belangrijk dat reizigers zoveel mogelijk verspreid op reis gaan."