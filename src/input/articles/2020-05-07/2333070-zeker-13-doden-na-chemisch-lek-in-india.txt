Door een gaslek bij een chemische fabriek in het Indiase district Visakhapatnam zijn zeker dertien mensen om het leven gekomen. Zeker 800 mensen zouden in het ziekenhuis zijn opgenomen na contact met het gas. Dorpen in de omgeving zijn geëvacueerd.
Het zou gaan om gas van de vloeistof styreen, dat uit een fabriek van LG Polymers is vrijgekomen.
Op beelden is te zien hoe tientallen mensen onwel zijn geworden en bewusteloos op de grond liggen:
Volgens The Times of India zijn meer dan 5000 mensen ziek geworden. Zij hebben onder meer last van brandende ogen, een pijnlijke huid en ademhalingsproblemen. Een ooggetuige vertelt persbureau AP dat er paniek uitbrak toen een mistachtig gas zich verspreidde over het gebied. "Mensen kregen het thuis benauwd en probeerden weg te rennen. Het was ook nog eens donker, wat bijdroeg aan de verwarring."
Op het moment dat het gas vrijkwam, in de vroege ochtend, lagen veel mensen te slapen. De autoriteiten zijn daarom bang dat er nog mensen bewusteloos thuis liggen. "Daarom wordt ook gecontroleerd in huizen", zegt een ziekenhuiscoördinator.
Op sociale media worden beelden gedeeld van mensen die bewusteloos op straat liggen. Ook zijn er foto's van patiënten die met twee of drie bij elkaar in één ziekenhuisbed liggen. Veel van hen zijn kinderen, die door het gas bewusteloos raakten.
Mensen in de omgeving wordt geadviseerd om te vertrekken uit het getroffen gebied. Ze moeten natte maskers of doeken voor hun gezicht dragen en zich melden als ze zich ziek voelen worden.
De fabriek van het Zuid-Koreaanse bedrijf had een tijd stilgelegen vanwege de Indiase lockdown. Men was bezig met voorbereidingen om de fabriek weer op te starten. Hoe het lek precies is ontstaan wordt nog onderzocht.
Het lek in de fabriek is inmiddels onder controle. Hulpverleners zijn bezig met het inventariseren van de schade en gewonden in de omgeving. Ook rijden er auto's met watersproeiers door de omgeving die het gas moeten neutraliseren.