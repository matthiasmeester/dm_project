De anonieme kunstenaar Banksy heeft een ziekenhuis in de Britse stad Southampton verrast met een kunstwerk: een tekening van een jongetje dat een Batman- en Spidermanpop in de prullenbak heeft gegooid. Zijn nieuwe superheld is een verpleegkundige met een mondkapje.
"Dank voor alles wat jullie hebben gedaan. Ik hoop dat dit de ruimte een beetje opfleurt, ook al is hij in zwart-wit", schreef hij op een briefje voor het personeel.
Het personeel van het ziekenhuis is blij met het werk: 
De tekening is een vierkante meter groot en opgehangen bij de ontvangstbalie van de IC-afdeling. Daar blijft hij het tot najaar, daarna wordt hij geveild. De opbrengst is voor de Britse gezondheidszorg.
Kunstwerken van Banksy kunnen miljoenen opleveren. Vorig jaar werd voor een schilderij met chimpansees in het Britse parlement meer dan 11 miljoen euro betaald.
De veiling in veilinghuis Sotheby's in oktober vorig jaar:
Bekender nog is de veiling van Banksy's Meisje met ballon in 2018. Nadat de veilingmeester had afgehamerd op 1,2 miljoen euro startte de ingebouwde papierversnipperaar.
De directeur van het ziekenhuis in Southampton ziet de gift als een grote eer en een erkenning voor het werk van Britse zorgmedewerkers in de strijd tegen het coronavirus.
Het is nog altijd onbekend wie Banksy precies is. Waarschijnlijk komt hij uit Bristol.