De Poolse regeringspartij Recht en Rechtvaardigheid (PiS) heeft een akkoord bereikt met een kleinere coalitiepartner over uitstel van de presidentsverkiezingen. Die stonden gepland voor zondag en Recht en Rechtvaardigheid wilde die graag laten doorgaan, ondanks de coronacrisis. De partij bedacht daarop om de verkiezingen per post te laten verlopen, maar dat leidde tot felle kritiek van de oppositie.
Of het plan haalbaar was, was ook nog maar de vraag, legt correspondent Wouter Zwart uit in het NOS Radio 1 Journaal. "De Poolse posterijen, die nota bene geleid worden door iemand die gelieerd is aan de regeringspartij, hadden zelf al gezegd: veilige, transparante verkiezingen in een paar dagen tijd: dat gaan we nooit redden."
Eergisteren verwierp de Poolse Senaat het wetsvoorstel voor de poststemming al, uit bezorgdheid over een mogelijk chaotisch verloop, problemen met de volksgezondheid en gesjoemel. Daarop werd het voorstel terugverwezen naar de Poolse Tweede Kamer, de Sejm.
Er is daardoor geen tijd meer om de verkiezingen voor te bereiden en nog voor zondag de stembiljetten te versturen. De kiesraad noemde de verkiezingen "onmogelijk te organiseren".
Voor regeringspartij PiS is dat een bittere pil. Die zou juist baat hebben bij een spoedige verkiezingsdatum. Tijdens de coronacrisis kan er bijna geen campagne gevoerd worden. "Kandidaten zijn grotendeels onzichtbaar gebleven", vertelt correspondent Wouter Zwart. Ondertussen is de kandidaat van PiS, de huidige president Duda, elke dag op televisie te zien als crisismanager. Volgens Zwart had dat in zijn voordeel kunnen werken. "Nu nog wel. Maar straks gaat natuurlijk ook in Polen de economische crisis erin hakken en dan ben je minder populair. Dan zou je de verkiezingen wel eens kunnen verliezen."
Fractievoorzitter Kaczynski van de PiS en de leider van de kleinere coalitiepartner zeggen dat later een nieuwe datum wordt vastgesteld. Volgens hen is dat een garantie dat de Polen "de kans krijgen om deel te nemen aan democratische verkiezingen."
President Duda, wiens termijn op 6 augustus afloopt, gaat in de peilingen aan kop. 