Inwoners van Groot-BrittanniÃ« die een donkere huidskleur of van Aziatische afkomst zijn, lopen een verhoogd risico om te overlijden aan het coronavirus. Dat blijkt uit een onderzoek van de Oxford University naar de medische gegevens van ruim 17 miljoen Britten. Het is het grootste onderzoek op dit vlak tot nu toe.
De wetenschappers kunnen overigens geen eenduidige verklaring geven waarom deze groepen kwetsbaarder zijn. "Voor een deel zijn dat sociaaleconomische factoren", zegt NOS-gezondheidsredacteur Rinke van den Brink. "Het gaat om mensen die vaker in een lage sociale klasse zitten, minder verdienen en een mindere opleiding hebben."
Maar dat verklaart volgens de onderzoekers niet alles, zegt hij. "Er zijn andere factoren die spelen en die weten ze nog niet. Daar moet dus meer onderzoek naar worden gedaan."
Wel is de studie van belang, omdat die actuele informatie bevat en deels overeenkomst met de uitkomsten van eerder Amerikaans onderzoek naar de kwetsbaarheid van minderheden. "Het is nog nooit op zo'n stevige manier aangetoond", zegt Van den Brink.
"De Britse onderzoekers hebben onder meer 5700 mensen onderzocht die zijn overleden aan een covid-infectie. Ze hebben gekeken naar gegevens van mensen tussen 1 februari en 25 april, dus het is uiterst actueel."
Vandaag is ook een onderzoek verschenen van het Office of National Statistics, het Britse equivalent van het Centraal Bureau voor de Statistiek. Dat bureau concludeert dat zwarte inwoners van Engeland en Wales bijna twee keer zo veel kans hebben om te overlijden aan een covid-infectie als witte mensen.
Ook mensen in Indiase, Bengalese en Pakistaanse gemeenschappen lopen een groter risico om te overlijden na besmetting met het virus. De Britse overheid heeft een aanvullend onderzoek ingesteld.
Voor overheden is het belangrijk om te weten welke bevolkingsgroepen meer risico lopen om te overlijden aan de gevolgen van het coronavirus, omdat ze dan eventueel hun maatregelen kunnen afstemmen op de uitkomsten uit die studies. Ook kan het cruciaal zijn voor het indammen van de pandemie.