Massale evenementen met een landelijke uitstraling zijn eigenlijk pas weer mogelijk als er een vaccin is. Dat staat in een brief van het kabinet, waarin de gisteren gepresenteerde versoepeling van de coronamaatregelen wordt toegelicht.
Bij de presentatie van gisteren werd al gezegd dat het kabinet over de evenementen nog een besluit moet nemen, en dat dat voor 1 september zal gebeuren. Wel werd aangekondigd dat na 1 september bijvoorbeeld weer wedstrijden in het betaald voetbal mogen, maar dan zonder publiek.
Minister De Jonge schrijft in zijn brief aan de Kamer dat hij niet kan zeggen wanneer massale evenementen met een landelijke uitstraling weer mogelijk zijn. "We hopen natuurlijk dat er snel een vaccin is, maar een jaar of langer is reÃ«el", meldt De Jonge aan de Kamer.
Een woordvoerder van het ministerie van Volksgezondheid wil niet speculeren over wat dit precies betekent voor bijvoorbeeld wedstrijden in het betaald voetbal met publiek en voor concerten. Hij benadrukt dat er veel onzekerheden zijn: "We blijven in gesprek met de sectoren over wat er mogelijk is. Het is in elk geval niet de verwachting dat in een keer weer grote publieksevenementen kunnen worden gehouden", voegt hij eraan toe. 
RIVM-directeur Van Dissel, die vanochtend weer een briefing gaf in de Kamer, noemde het voorbarig als hij nu al iets zou zeggen over het perspectief voor evenementen na 1 september: "Aan evenementen zijn risico's verbonden, en daar hebben we ons nog niet specifiek op gericht. Ik kan me voorstellen dat er nog voor 1 september vragen over komen en dan zullen we ons erover buigen."
Verhalen rond het coronavirus bundelen we op aparte pagina's. Klik op de titel om naar de pagina te gaan.