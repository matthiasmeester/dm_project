Twitter heeft een tweet van Donald Trump verborgen, omdat die geweld zou verheerlijken. In het bericht suggereert de president dat plunderaars in Minneapolis zullen worden neergeschoten. 
Vanwege de dood van een zwarte arrestant werd in deze stad afgelopen nacht een politiebureau bestormd en in brand gestoken.
Ook in andere Amerikaanse steden heeft de fatale arrestatie geleid tot onrust en demonstraties tegen politiegeweld:
Trump laat op Twitter duidelijk merken dat de burgemeester van Minneapolis in zijn ogen keihard heeft gefaald. De gouverneur van de staat kan volgens hem rekenen op steun van het leger. "Bij problemen herpakken we de controle, maar: wanneer het plunderen start, begint het schieten."
Deze tekst is in overtreding met de algemene Twitter-regels, staat in een melding op de plek van de tweet. Alleen door erop te klikken, wordt de tekst zichtbaar. Retweeten of beantwoorden is niet mogelijk.
Op de achtergrond speelt een ruzie tussen de president en Twitter. Enkele uren voor het besluit om de tweet onzichtbaar te maken, ondertekende Trump een decreet met nieuwe regels voor socialmediaplatformen. Daarmee wordt het mogelijk voor toezichthouders om dit soort techbedrijven voor de rechter te slepen.
Trump vindt dat Twitter meet met twee maten. "Het bedrijf doet niets tegen alle leugens en propaganda van China of de Radicaal Linkse Democratische Partij", reageert hij op het verbergen van zijn tweet.
Persbureaus melden dat de actie van Twitter de uitkomst was van overleg aan de top van het bedrijf.
Woensdag plaatste Twitter voor het eerst een waarschuwing bij een presidentiÃ«le tweet. Trump schreef dat stemmen per post leidt tot verkiezingsfraude. Factcheckers in dienst van Twitter bestempelden dat als onjuist. Tot grote onvrede van de president.
Eerder deze week verzocht een weduwnaar de ceo van Twitter om een andere reeks Trump-tweets te verwijderen. In het draadje suggereerde de president dat de echtgenote van de man in 2001 mogelijk is gedood door een tv-presentator, waar Trump al jaren ruzie mee heeft.
Deze beschuldiging is een hardnekkige en ongefundeerde complottheorie, schreef de echtgenoot in een brief aan Twitter-baas Jack Dorsey. Daarmee heeft de president de regels van het socialmediaplatform overtreden, stelt Klausutis. Twitter bood excuses aan voor de pijn die deze tweets veroorzaken, maar het bericht werd niet verwijderd.