Het kabinet gaat het fonds van de Stichting Garantiefonds Reisgelden (SGR) per 1 juni versterken met 150 miljoen euro. Zo weten consumenten zeker dat zij geen financieel risico lopen, als zij een reisvoucher met SGR-dekking accepteren.
Staatssecretaris Keijzer (Economische Zaken) vindt het niet alleen voor consumenten, maar ook voor reisaanbieders vervelend dat vakanties die al geboekt en betaald waren, door de coronacrisis niet door kunnen gaan. De bedrijven kunnen in financiÃ«le problemen komen, omdat zij binnen veertien dagen het betaalde bedrag horen terug te betalen.
"Daarom doen we als kabinet op mensen een beroep om reisvouchers te accepteren, als dat financieel kan", zegt Keijzer. Met die vouchers kan de reis op een later moment alsnog worden gemaakt en hoeft de reisaanbieder niets terug te betalen.
Maar dan moeten mensen er wel van uit kunnen gaan, dat ze hun geld terugkrijgen als de reisaanbieder failliet gaat. "Daarom versterken we het garantiefonds SGR, zodat de voucherregeling voor consumenten aantrekkelijk blijft", zegt Keijzer. "En buiten kijf staat dat consumenten natuurlijk recht blijven hebben op terugbetaling."
Het garantiefonds is er alleen voor pakketreizen. "Een garantiefonds voor vliegtickets is heel lastig", zegt minister Van Nieuwenhuizen. "Want Nederlanders vliegen ook met buitenlandse maatschappijen. Maar Europees loopt hierover wel een gesprek."
De Stichting Garantiefonds Reisgelden besloot in maart om tot 1 juni garant te staan voor de reisvouchers van de deelnemende reisaanbieders. Maar door de aanhoudende coronacrisis dreigt dat lastig te worden. Daarom komt het kabinet nu met extra steun. Bedragen die door de SGR worden opgenomen uit de zogenoemde leningsfaciliteit van 150 miljoen euro, moeten uiteindelijk aan het Rijk worden terugbetaald.
De steunmaatregel moet nog worden goedgekeurd door de Europese Commissie.