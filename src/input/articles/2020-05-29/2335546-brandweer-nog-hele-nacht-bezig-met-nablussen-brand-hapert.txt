In Hapert heeft vanmiddag een grote brand gewoed bij een transportbedrijf op een bedrijventerrein langs de A67. De dikke zwarte rook was in de wijde omgeving te zien. Er zijn geen gewonden gevallen. Volgens Omroep Brabant zal de brandweer nog de hele nacht bezig zijn met nablussen.
De brandweer zette voor de bestrijding groot materieel in, waaronder zogenoemde crashtenders. Dat zijn voertuigen van Defensie die normaal bedoeld zijn voor het bestrijden van vliegtuigbranden. Ook zijn NL-alerts verstuurd, waarin omwonenden werden opgeroepen om niet naar de brand te komen kijken en ramen en deuren gesloten te houden.
De zwarte rook was in de wijde omgeving te zien:
De brand ontstond op het dak van een opslagloods, mogelijk tijdens werkzaamheden. Medewerkers van het bedrijf konden op tijd weg komen. Het pand is grotendeels ingestort.
Rond 14.30 uur was het vuur gedoofd en begon de brandweer met nablussen. Een half uur later wakkerde het vuur weer aan. Rond 18.00 uur was het vuur onder controle.