Het moederbedrijf achter koffiemerk Douwe Egberts, JDE Peet's, heeft bij een beursgang in Amsterdam miljarden opgehaald. Na opening van de beurs schoot de koers van het aandeel met 10 procent omhoog, terwijl de meeste aandelenbeurzen in Europa in het rood openden.
Het is de eerste beursgang sinds de uitbraak van het coronavirus en de grootste dit jaar in Europa. Door de coronacrisis was het feest in het beursgebouw anders dan anders. Er waren bijvoorbeeld geen topbestuurders van het bedrijf aanwezig om op de gong te slaan. Via schermen waren ze vanuit de VS toch te zien in het beursgebouw in Amsterdam.
De gebruikelijke roadshow, waarbij potentiÃ«le beleggers warm worden gemaakt voor de beursgang, werd de afgelopen weken ook digitaal gehouden.
In 2012 ging Douwe Egberts ook naar de beurs. Toen was er een groter feest en was ook premier Rutte aanwezig om de beursgang mee te vieren.
Daarna werd het koffiebedrijf van de beurs gehaald en kreeg het een andere eigenaar. Nu is er een nieuw bedrijf samengesteld waarin 50 koffie- en theemerken zijn samengebracht. Het gaat onder meer om Douwe Egberts, Pickwick, Kanis & Gunnink en Senseo. Het bedrijf is goed voor 130 miljard kopjes thee en koffie per jaar.
Met de beursgang is meer dan 2 miljard euro opgehaald.
De vraag naar koffie en thee wordt voorlopig nog niet geraakt. Het bedrijf verkoopt vooral koffie en thee voor thuisgebruik en daar is sinds de coronacrisis alleen maar meer vraag naar.
Het bedrijf heeft nu een waarde van meer dan 17 miljard euro. Aandelen van het bedrijf waren aanvankelijk alleen beschikbaar voor institutionele beleggers. Particuliere beleggers konden pas instappen toen de handel vanochtend om 09.00 uur van start ging.
Het aandeel sloot uiteindelijk 13,8 procent hoger dan de openingskoers.