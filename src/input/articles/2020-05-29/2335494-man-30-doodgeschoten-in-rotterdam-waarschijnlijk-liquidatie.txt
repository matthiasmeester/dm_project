In Rotterdam is vanochtend een man van 30 jaar bij zijn huis doodgeschoten. De politie heeft twee verdachten van 20 en 21 jaar aangehouden. "Het heeft alle schijn van een liquidatie", zegt een woordvoerder.
Rond 07.00 uur kreeg de politie telefoontjes over een schietincident. Twee mannen reden weg in een auto, agenten zetten de achtervolging in. In de buurt van stadion de Kuip wist het tweetal eerst te ontkomen.
De bestuurder verloor verderop de macht over het stuur en botste tegen een auto die geparkeerd stond. De twee verdachten sloegen op de vlucht maar werden kort daarna aangehouden. Ze komen uit Dordrecht aan Capelle aan den IJssel.
De 30-jarige man werd doodgeschoten in het stadsdeel IJsselmonde, in het zuiden van de stad. Getuigen hebben meerdere schoten gehoord.
Op beelden is te zien dat het slachtoffer in een voortuin ligt. Buurtbewoners zeggen tegen het AD dat hij er met zijn moeder en zusje woonde.