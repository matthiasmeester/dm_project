In de Amerikaanse stad Minneapolis hebben demonstranten een politiebureau bestormd en in brand gestoken. Aanleiding is de dood van George Floyd, een zwarte man die om het leven kwam nadat een witte agent hem minutenlang op de grond had gehouden door een knie in zijn nek te duwen.
"Er staat een grote menigte voor het bureau", zegt correspondent Marieke de Vries in het NOS Radio 1 Journaal. "Wat we vooral nog niet zien, zijn agenten of brandweer die iets doen om de menigte in toom te houden. De situatie is grimmig, gespannen en iedereen vraagt zich af: wat nu?"
Dit zijn beelden van de brand; daarvoor werd nog vreedzaam gedemonstreerd:
Al het personeel heeft het politiebureau verlaten. Op video's op Twitter is te zien dat juichende demonstranten het gebouw binnenstormen:
Gouverneur Tim Walz van Minnesota, de staat waarin Minneapolis ligt, besloot eerder op de dag om de Nationale Garde in te zetten. Maar dat weerhield de betogers er niet van om voor de derde avond op rij massaal de straat op te gaan. Enkelen van hen gooiden met vuurwerk en stenen naar agenten, die daarop reageerden met traangas.
Ook in andere Amerikaanse steden is geprotesteerd tegen de dood van Floyd. In New York raakte de politie slaags met betogers, openbare samenkomsten zijn daar verboden vanwege de corona-uitbraak. In het centrum van de stad Denver blokkeerden demonstranten het verkeer.
In Louisville zijn er ook demonstraties, net als gisteren in Los Angeles en Memphis. "Je ziet dit als een olievlek verspreiden over de hele Verenigde Staten", zegt Marieke de Vries. In Louisville zijn zeven burgers neergeschoten bij confrontaties met de politie. Wie er geschoten heeft, is niet duidelijk.
Betoger eisten dat de verantwoordelijken voor de dood van een zwarte vrouw in maart worden gestraft. Breonna Taylor werd in haar huis doodgeschoten door de politie tijdens een drugsonderzoek. Ze werd acht keer beschoten terwijl haar voordeur werd geforceerd, maar er werden geen drugs gevonden.
Diverse winkels zijn vernield en meerdere gebouwen en auto's zijn in brand gestoken. De brandweer is uitgerukt voor zo'n dertig branden die waren aangestoken. Onder meer een pand in aanbouw van zes verdiepingen is uitgebrand. Een deel van het openbaar vervoer in de stad is uit voorzorg stilgelegd.
Op andere plekken in Minneapolis is wel vreedzaam geprotesteerd door duizenden betogers. Ze verzamelden zich voor overheidsgebouwen om samen op te roepen tot een einde aan politiegeweld. Ze scandeerden: 'I can't breathe'. De laatste woorden van Floyd voor hij om het leven kwam.
"De grote roep op dit moment is de roep om rechtvaardigheid", zegt De Vries. "Dit is natuurlijk absoluut niet de eerste keer dat een ongewapende zwarte man sterft na hardhandig optreden van een witte politieagent. De frustratie is enorm, want in vorige zaken werden agenten vaak ontslagen van rechtsvervolging."
De Vries benadrukt dat dit niet alleen lokale frustratie is. "Het wordt door het hele land gevoeld, met name ook als gevolg van die andere voorvallen. Het is een optelsom en dit lijkt nu de druppel voor velen." Het gaat niet alleen om mensen binnen de zwarte gemeenschap: het wordt veel breder gedragen in de samenleving.
President Trump haalde op Twitter onder meer uit naar het stadsbestuur van Minneapolis. Zo stelt hij dat er "een totaal gebrek aan leiderschap is" in de stad.
De burgemeester van Minneapolis, Jacob Frey, reageerde in een persconferentie op de tweets. "Donald Trump weet niet hoe sterk Minneapolis is. We are strong as hell. Is dit een moeilijke periode? Ja, maar je kunt erop rekenen dat we hier doorheen komen."
Verder heeft Trump commentaar op de demonstranten. Hij noemt ze "tuig" en dreigt met schieten als ze zich niet gaan gedragen. Bij die tweet plaatste Twitter een waarschuwing "voor het verheerlijken van geweld".
In de wijk rondom het politiebureau dat in brand staat zijn meer dan 170 bedrijven vernield of geplunderd, zoals supermarkten en hamburgerketens.