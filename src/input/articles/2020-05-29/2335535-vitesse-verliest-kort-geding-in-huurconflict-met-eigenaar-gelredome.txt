De Arnhemse eredivisieclub Vitesse moet gewoon huur betalen aan de eigenaar van het stadion Gelredome. Dat is de uitkomst van een kort geding bij de rechtbank in Arnhem.
Vitesse betaalt bijna 200.000 euro per maand aan huur, meer dan welke club in de eredivisie dan ook. De club wilde een halvering van de huur afdwingen en vroeg over de maanden april en mei de helft van de betaalde huur terug. Maar de eigenaar van het Gelredome wilde alleen uitstel van betaling geven.
De rechter heeft besloten dat de eigenaar in zijn recht staat en wijst de eisen van Vitesse af. Er was volgens de rechter onvoldoende bewijs dat Vitesse in zeer grote geldnood verkeert, zoals de club zelf zegt.
Vitesse mist inkomsten nu er door de coronacrisis tijdelijk niet gevoetbald wordt. De club verwacht een omzetdaling van 3,6 tot 6,9 miljoen euro, afhankelijk van hoelang de crisis duurt.
Er is voor 2 Ã  3 miljoen euro bespaard, onder meer door aflopende contracten niet te verlengen, een vacaturestop in te stellen en geen bonussen uit te keren.
Vitesse overweegt nu een bodemprocedure. Pascal van Wijk, algemeen directeur van Vitesse : "We hebben uiteraard respect voor het oordeel van de rechter. Op voorhand wisten we dat de kans op een oplossing via een kort geding beperkt zou zijn. Hoewel wij nog altijd openstaan om met de wederpartij om tafel te gaan om tot redelijke huurafspraken te komen, lijken onze kansen in een bodemprocedure aanzienlijk hoger te zijn dan in het kort geding."
De directeur vervolgt: "Wij blijven bij ons standpunt, dat als er geen huurgenot verschaft kan worden, juist in een uitzonderlijke crisistijd waarin we ons momenteel bevinden, we met elkaar tot redelijke afspraken moeten komen. We zien dat de rechter ons daar gelijk in geeft. Inmiddels is ook duidelijk dat meerdere clubs kritisch kijken naar de huur van het stadion. Vitesse is hierin overigens geen uitzondering."
Bij de behandeling van het kort geding, afgelopen maandag, stelde Vitesse nog voor om de helft van de huur te betalen.