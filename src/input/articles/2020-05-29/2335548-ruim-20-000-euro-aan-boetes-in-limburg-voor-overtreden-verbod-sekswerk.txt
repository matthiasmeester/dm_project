In Limburg is voor meer dan 20.000 euro aan boetes uitgeschreven voor overtredingen van het verbod op sekswerk. Prostitutie is tot zeker 1 september verboden vanwege de coronamaatregelen. Toch werden er online nog veel diensten aangeboden.
Limburgse gemeenten hebben begin april de prostituees via de contactnummers verzocht om hun diensten niet meer aan te bieden. Toch was er daarna nog altijd sprake van een "aanzienlijk aanbod", schrijft het Openbaar Ministerie.
Afgelopen maand is er meerdere malen gecontroleerd. In vrijwel alle gevallen ging het om sekswerkers die niet aan het werk waren in een bordeel, maar ergens anders.
Een van de thuiswerkplekken werd doorzocht omdat er mogelijk sprake was van mensenhandel. Verder werd bij een van de sekswerkers een bedrag van bijna 15.000 euro aangetroffen. Het geld is in beslag genomen. De persoon wordt verdacht van witwassen.
In totaal werden er meer dan vijftien boetes van 400 tot 4000 euro uitgedeeld, meldt het OM.
Het Prostitution Information Center in Amsterdam, dat opkomt voor de rechten van sekswerkers, reageert op Twitter op de actie in Limburg. "De meeste sekswerkers krijgen geen covidsteun. Hoe moeten ze dan eten? Advertenties zijn om contact te houden met (potentiÃ«le) klanten of voor virtuele diensten die wel mogen". 