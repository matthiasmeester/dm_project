Premier Rutte heeft zich laatdunkend uitgelaten over de openstaande functie van directeur-generaal bij wereldhandelsorganisatie WTO. Minister Kaag wordt voor die post genoemd.
Het is de belangrijkste functie bij de organisatie, maar volgens Rutte lijkt het "niet een baan waar je heel erg kan scoren". "Het is niet een organisatie die er heel florissant bij staat sinds alle grootmachten zich er zo'n beetje uit terugtrekken", stelt hij. Onder anderen de Amerikaanse president Trump heeft zijn vertrouwen in de WTO opgezegd.
Bronnen meldden aan Nieuwsuur dat Kaag, minister voor Buitenlandse Handel en Ontwikkelingssamenwerking, gesprekken heeft gevoerd over de WTO-functie. Internationale collega's hebben haar al gepolst en zij heeft de boot daarbij nadrukkelijk niet afgehouden. Volgens ingewijden heeft zij oren naar de functie en wil ze er serieus over nadenken.
Premier Rutte vindt niet dat de WTO er florissant bij staat:
Kaag noemde het gisteravond in Nieuwsuur "hartstikke eervol om genoemd te worden voor zo'n belangrijke functie". En in tegenstelling tot Rutte zei ze: "In deze crisis is deze organisatie nog belangrijker."
Rutte zegt dat hij verrast is over het nieuws dat Kaag in de race zou zijn, hij wist nergens van. Hij zegt dan ook: "Ik heb geen enkele twijfel dat zij gewoon blijft."
Ingewijden laten weten dat de premier geÃ«rgerd is dat Kaag zonder zijn medeweten met internationale collega's over de baan sprak. Of er een lobby voor haar kandidatuur plaatsvindt zonder zijn medeweten? Dat "zou toch zeer ongepast zijn, zonder de premier te informeren", zei Rutte met een knipoog op zijn wekelijkse persconferentie.
Kaag zelf sloeg vandaag ook al een andere toon aan dan dat ze gisteren voor de camera deed. Zij zei nu niet met de baan bezig te zijn en dat ze juist serieus denkt over het D66-leiderschap.
De minister wordt ook voor die functie veelvuldig genoemd. Zeker nu een andere veelgenoemde kandidaat, minister Ollongren van Binnenlandse Zaken, is afgehaakt.