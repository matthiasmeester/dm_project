Organisatoren van concerten, sportwedstrijden en andere evenementen slaan met locaties en toeleveranciers de handen ineen om evenementen straks coronaproof te organiseren.
Ze ontwikkelen ideeën over hoe bezoekers met voldoende onderlinge afstand naar binnen kunnen gaan, zitten, gebruik maken van horeca en wc's en weer vertrekken. Ook zal bezoekers vooraf worden gevraagd of ze klachten hebben.
Volgens Jolanda Jansen, Ahoy-directeur en woordvoerder van de nieuwe Alliantie van Evenementenbouwers, staan de diverse organisatoren en locaties voor dezelfde problemen. "Of je nou in een stadion, bij een voetbalwedstrijd of concert staat, de dynamiek is hetzelfde", zegt ze in het NOS Radio 1 Journaal. "We willen heel graag met één mond met de overheid kunnen spreken over wat er straks wél kan."
Zoals het er nu naar uitziet, zijn evenementen tot in ieder geval september verboden. Als ze wel weer gehouden worden, is het idee dat bezoekers in eerste instantie lege stoelen om zich heen hebben. "Dat geeft de meeste mogelijkheden om het gecontroleerd te doen."
Bij de alliantie zitten onder meer Lowlands, de Johan Cruijff Arena, de Eredivisie, het Eurovisie Songfestival, Oerol en Formule 1. Ze zeggen half juni in gesprek te gaan met de ministeries van Volksgezondheid, Welzijn en Sport, Economische Zaken, Onderwijs, Cultuur en Wetenschap en Justitie en Veiligheid.