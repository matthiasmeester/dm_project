Er is sinds gisteren meer belangstelling voor zomervakanties in Frankrijk, mensen zijn op internet op zoek naar informatie, maar er zijn nog weinig boekingen. Dat is het beeld dat toeristenorganisaties en reisaanbieders in Nederland schetsen, een dag na de versoepeling van de Franse coronamaatregelen.
Premier Philippe kondigde gisteren aan dat het land van het slot gaat. "Vrijheid wordt weer de regel, verboden worden de uitzondering." Zo gaat komende dinsdag (2 juni) de Franse horeca weer open, net als stranden, musea en campings.
Dat betekent nog niet dat Nederlanders dan ook meteen naar Frankrijk kunnen. Pas 15 juni worden de grenzen voor buitenlanders geopend. Toch is het voor veel Nederlanders die graag in Frankrijk zijn een opsteker. Eerder liet de Franse regering doorschemeren dat vakantie vieren in het land er dit jaar misschien wel helemaal niet inzat.
Frankrijk is enorm populair als vakantieland. In 2018 kwamen er 90 miljoen buitenlandse toeristen en het was daarmee wereldwijd de populairste bestemming. Ook voor Nederlanders staat Frankrijk op 1 in de top-10 van favoriete vakantielanden.
Mensen oriënteren zich, maar zijn ook terughoudend omdat er nog veel onzekerheden zijn. Premier Rutte zei twee dagen geleden nog: "Als je je vakantie kan uitstellen, moet je dat vooral doen". Voorlopig wordt reizen naar Frankrijk ook nog afgeraden. Er geldt code oranje, waarbij alleen noodzakelijke reizen zijn toegestaan. Hoe dan ook is reizen vooralsnog ingewikkeld: er zijn nauwelijks vluchten en België houdt de grenzen nog dicht.
De ANVR, de koepel van reisondernemers, heeft goede hoop dat vanaf midden juni reizen in de Schengen-landen weer mogelijk wordt. "De wereld zit nu nog op het randje. We hopen dat Europa van oranje naar geel komt. Daar wacht iedereen op", aldus ANVR-directeur Frank Oostdam.
Hij verwacht dat volgende week het aantal boekingen zal toenemen. De afgelopen tijd zag hij mensen vooral vakanties in of dicht bij Nederland boeken. Nu neemt naast Frankrijk ook de interesse voor landen als Griekenland, Spanje en Portugal weer toe.
Vacanceselect, dat veel accommodaties op Franse campings en vakantieparken aanbiedt, ziet dat het aantal bezoeken op de website vanuit Nederland sinds gisteren meer dan verdubbeld is. Wel is het nog minder druk dan normaal in deze periode van het jaar. De aandacht is toegenomen, maar mensen stellen hun definitieve keuze uit en boeken vaak nog niet.
Bij andere aanbieders is het beeld hetzelfde. Bij Frankrijk-specialist Cazabonne zien ze dat vooral mensen die al voor het uitbreken van de coronacrisis hadden geboekt nu contact opnemen.
"Bij mij nog geen drukte, wel aanvragen voor informatie", zegt Hinke de Jong van Champagne Travel. Beide organisaties denken dat pas als code oranje niet meer geldt de boekingen echt op gang gaan komen.
De Jong benadrukt dat het ook de vraag is hoe de accommodaties omgaan met de coronaregels. "Ik heb daarin een verantwoordelijkheid voor mijn klanten. Hoe regelen hotels het bijvoorbeeld met de looprichting?"
Volgens de ANWB moeten Nederlanders in het buitenland ook zelf hun verantwoordelijkheid nemen. "De vakantielanden zeggen: 'Kom maar, we hebben het goed geregeld', maar mensen moeten ook zelf kijken of het wel veilig is", zegt Ad Vonk in Spraakmakers op NPO Radio 1. "Hele dorpen in de vakantielanden zijn volledig afhankelijk van het toerisme. De druk om open te gaan is enorm."
De vakantiegangers moeten wat hem betreft zowel in het buitenland als in Nederland heel goed opletten wat ze aantreffen en of dat veilig is. Op veel vragen heeft de ANWB nu ook nog geen antwoord. "Stel dat je in Frankrijk corona oploopt, moet je dan in quarantaine in je tentje? Word je in quarantaine geplaatst? Of stap je in je auto en kom je naar Nederland? Dat weten wij ook nog niet."
Volgens Vonk is de ANWB voor de antwoorden afhankelijk van deskundigen. Voor nu geeft hij een algemene tip: "Pas je gedrag zo aan dat je niet besmet raakt en dat jij ook niemand besmet."