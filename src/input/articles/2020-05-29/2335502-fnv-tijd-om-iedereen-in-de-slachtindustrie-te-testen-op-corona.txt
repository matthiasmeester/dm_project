Alle mensen die werken in de slachtindustrie moeten getest worden op het coronavirus. Dat zegt vakbond FNV naar aanleiding van de corona-uitbraak bij een vleesverwerkingsbedrijf in Helmond.
Bij een steekproef bleken 21 van de 130 geteste werknemers bij Van Rooi Meat besmet met het virus. Daarop besloot de veiligheidsregio om de fabriek tot en met dinsdag te sluiten. Eerder werd ook een uitbraak vastgesteld bij een Vion-slachterij in Groenlo.
"Elke steekproef levert gevallen op", zegt FNV-bestuurder John Klijn. "Dus er is geen enkele reden om aan te nemen dat het beter is bij andere bedrijven in de sector."
De Centrale Vereniging voor de Vleesindustrie (COV) zei eerder al dat personeel in slachterijen voorrang zou moeten krijgen om op het coronavirus getest te worden.
Met vergelijkbare uitbraken in slachterijen in de VS, Duitsland en Frankrijk in het achterhoofd, is het volgens Klijn verstandig om iedereen te laten testen. "In Groenlo waren ook mensen op het kantoor besmet, dus daar kunnen we lessen uit trekken."
Op de vraag of niet alle medewerkers in de vleesverwerkende industrie moeten worden getest, antwoordde minister Schouten dat zij en haar collega De Jonge dat verzoek al hebben neergelegd bij de GGD's.
"Het is aan de GGD's om te bepalen of ze dat ook gaan doen. Ze hebben natuurlijk ook andere groepen die ze willen testen. Maar de beste waarborg om elkaar niet te besmetten is de regels van het RIVM in acht te nemen", zei Schouten voor het begin van de ministerraad.
De GGD's zijn nog in gesprek met de minister over het verzoek, reageert koepelorganisatie GGD-GHOR. Een mogelijke uitkomst is dat inderdaad iedereen in deze industrietak getest wordt, maar dat is nu nog te vroeg om te zeggen.
Er werken ruim 30.000 mensen in de Nederlandse vleesindustrie. Daarvan zijn rond de 12.000 mensen arbeidsmigrant. Volgens de FNV werken er zo'n 17.000 medewerkers in slachthuizen. Er zijn ruim 350 slachterijen en die draaien volgens de brancheorganisatie ruim 10 miljard omzet per jaar. Het grootste deel van het vlees wordt geÃ«xporteerd.
De FNV-bestuurder pleit er ook voor dat het personeel dezelfde beschermingsmiddelen krijgt als mensen die in ziekenhuizen werken. In sommige fabrieken werken werknemers al met een mondkapje op, maar volgens Klijn is dat in praktijk vaak een mondmasker voor de hele dag.
De 1700 medewerkers van het inmiddels gesloten Van Rooi Meat in Helmond zullen allemaal worden getest op het virus. De meeste werknemers daar komen uit het buitenland, zei voorzitter van de Veiligheidsregio Brabant-Zuidoost John Jorritsma in het NOS Radio 1 Journaal.
"De mensen die in quarantaine gaan, zijn zielsgelukkig dat ze tenminste een fatsoenlijke verblijfplaats krijgen", zegt Jorritsma. Volgens hem leefden sommige werknemers in "mensonterende omstandigheden" op campings over de grens. "Nu hoeven ze niet meer lepeltje lepeltje in een tent te liggen."
Uit de steekproef bij Van Rooi Meat blijkt volgens FNV-bestuurder Klijn opnieuw dat in deze sector risico op risico gestapeld is. "Je werkt en leeft hutjemutje op elkaar in een atmosfeer die het virus langer in leven houdt."