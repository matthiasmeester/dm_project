De meeste middelbare scholieren in Nederland gaan vanaf dinsdag weer één dag per week naar school. Dat blijkt uit een enquête van de VO-raad onder ruim 400 schoolleiders. Op de andere dagen volgen leerlingen onderwijs vanuit huis. Zo streamt de helft van de scholen de lessen, zodat leerlingen thuis mee kunnen kijken.
Het lesprogramma zal sterk variëren. Sommigen komen alleen voor mentoruren en toetsen naar school, anderen krijgen les in alle vakken. De meeste scholen kiezen voor een combinatie van vakinhoudelijke lessen en mentoruren.
Een klein deel van de scholen (zo'n 4 procent) laat niet iedereen naar school komen; een deel van hun leerlingen krijgt nog afstandsonderwijs. Volgens voorzitter van de VO-raad Paul Rosenmöller moet dit percentage uiteindelijk naar 0. "Het is de bedoeling dat alle leerlingen weer naar school kunnen."
Minister Slob vindt het fijn dat de meeste scholieren in ieder geval één van de vijf dagen naar school kunnen. Hij benadrukt dat zolang er beperkingen zijn, scholen en leerlingen zich hieraan moeten houden. 
De afgelopen weken kwamen alleen examenleerlingen en kwetsbare leerlingen af en toe naar school. Voor de heropening dinsdag is een speciaal plan opgesteld ter voorkoming van corona. Zo moeten leerlingen onderling anderhalve meter afstand houden. Daarom gaan ze gespreid naar school en geldt er een maximum aantal leerlingen per lokaal.
De meeste scholen laten scholieren die kampen met een onveilige thuissituatie, grote leerachterstanden of zonder een goede werkplek vaker naar school komen dan anderen.
Dat enkele scholen (3,5 procent) ervoor kiezen om leerlingen alleen naar school te laten komen voor mentoruren of toetsen gaat tegen in tegen een oproep van premier Rutte. Die zei op een persconferentie dat het niet de bedoeling is het onderwijs in de klas te beperken tot een mentoruur en een paar toetsen.
Zo kiest het Teylingencollege in Noordwijkerhout er bewust voor om de fysieke lessen niet volledig op te starten, en leerlingen alleen voor mentoruren, sport en extra bijles naar school te laten komen. "Ons digitale onderwijs gaat heel goed. Als wij de klassen in drieën moeten verdelen, kunnen we minder goed lesgeven", zegt rector Cees Slats.
Ook het Altenacollege in Sleeuwijk begint de eerste week met alleen mentorlessen. "Dat werkt als een soort 'sociale thermometer'. We willen de leerlingen vragen: hoe heb je de afgelopen periode ervaren, hoe gaat het met je?", zegt rector Gijsbert van der Beek. De VO-raad vindt de mentorlessen ook belangrijk, nu "leerlingen het zo lang zonder 'echt' contact hebben moeten doen."
De onderwijsinspectie spreekt van een klein aantal en gaat met deze scholen in gesprek.
Uit een rondvraag van NOS Stories onder ruim 2500 scholieren blijkt ook dat het lesprogramma voor hen flink verschilt. De meeste leerlingen moeten naar school komen voor gewone lessen maar soms ook alleen voor bijvoorbeeld een gymles of mentoruur.
Wietze uit Groningen zit op een kleine school met kleine lokalen. "Daarom gaan we tot de zomer niet naar school. Ik vind het jammer dat ik mijn vrienden in september pas weer zie."
Leerlingen die afhankelijk zijn van het ov vinden dat best spannend, zegt ook Sophia. "Ik woon in Amsterdam en zit op school in Soest. Ik moet elke dag anderhalf uur heen en twee uur terug met het ov. Ik vind dat spannend, want ik heb kwetsbare mensen in mijn omgeving. Die wil ik niet besmetten."
Premier Rutte stelde ook dat het opstarten van middelbare scholen vervoersuitdagingen met zich meebrengt. Normaliter is zo'n 12 procent van de leerlingen afhankelijk van het ov. Een deel daarvan komt nu alsnog op de fiets of wordt door ouders gebracht, maar er blijft een deel over dat alsnog het openbaar vervoer moet gebruiken.
Twee derde van de scholen heeft daarom afspraken gemaakt met regionale vervoerders. De meeste scholen horen van de vervoerders dat er voldoende capaciteit is om de scholieren naar school te brengen.
De VO-Raad hield een enquête onder alle 1.400 rectoren en directeuren in het voortgezet onderwijs. 429 leden vulden de vragenlijst in.
De rondgang van NOS Stories werd via Instagram uitgezet, ruim 2.500 volgers vulden de vragenlijst in.