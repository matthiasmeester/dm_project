In Studio Sport Archief blikt de NOS zondagmiddag terug op de Nederlandse successen in de Europa Cup I en de Champions League. Er komen samenvattingen voorbij van de Europese triomfen van Feyenoord, Ajax en PSV.
De eerste Nederlandse club die de felbegeerde Europa Cup I won, was Feyenoord. Ajax was in 1969 al dichtbij, maar verloor in de finale van AC Milan. Een jaar later, in 1970, mocht Feyenoord wel de cup met de grote oren omhoog houden. Onder leiding van Ernst Happel en gezichtsbepalende spelers als Willem van Hanegem en Coen Moulijn werd Celtic na verlenging met 2-1 verslagen.
Tot en met 1973 bleef de belangrijkste Europese prijs in Nederlandse handen. Ajax wist met totaalvoetbal maar liefst drie keer op rij de Europa Cup I te winnen.
Trainer Rinus Michels leidde de Amsterdammers naar hun eerste Europa Cup I-overwinning. Zijn opvolger Stefan Kovacs zat in 1972 en 1973 op de bank toen Ajax de cup veroverde. Liefst zeven spelers maakten alle drie finales als basisspeler mee: keeper Heinz Stuy, Wim Suurbier, Barry Hulshoff, Johan Neeskens, Gerrie MÃ¼hren, Johan Cruijff en Piet Keizer.
Pas vijftien jaar later kwam de trofee opnieuw in Nederlandse handen. Guus Hiddink, in 1988 trainer van PSV, stuurde in de finale tegen Benfica een team met onder anderen Hans van Breukelen, Ronald Koeman en Wim Kieft het veld op.
In de reguliere speeltijd en de verlenging werd niet gescoord, waardoor penalty's de beslissing moesten brengen. Daarin waren de Eindhovenaren net wat beter dan de Portugezen, met een heldenrol voor Van Breukelen: 6-5 na strafschoppen.
De laatste Nederlandse club die zegevierde op het hoogste Europese podium is Ajax. Patrick Kluivert maakte in 1995 het winnende doelpunt voor de Amsterdammers tegen AC Milan in de finale van de Champions League.
Studio Sport Archief begint zondag om 15.00 uur en is te zien op NPO 1, via NOS.nl en in de NOS-app.