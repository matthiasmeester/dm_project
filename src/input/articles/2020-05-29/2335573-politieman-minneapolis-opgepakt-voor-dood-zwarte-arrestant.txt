De agent die in de Amerikaanse stad Minneapolis een zwarte man doodde bij diens arrestatie is opgepakt. Derek Chauvin wordt aangeklaagd voor doodslag en dood door schuld. Dat heeft de hoofdofficier van justitie van Minneapolis bekendgemaakt.
Chauvin (44) werd gearresteerd, nadat er in de stad al drie dagen fel was geprotesteerd tegen in het bijzonder het politiegeweld tegen zwarte burgers. Ook in andere Amerikaanse steden gingen mensen de straat op.
Als Chauvin schuldig wordt bevonden, kan hij een celstraf van maximaal 25 jaar krijgen. De hoofdofficier van justitie verwacht dat er ook aanklachten volgen tegen de andere drie agenten die bij de arrestatie betrokken waren. Naar hen wordt eerst nog verder onderzoek gedaan.
Het slachtoffer, de 46-jarige George Floyd, werd dinsdag minutenlang op de grond gehouden door Chauvin. Floyd riep meerdere malen dat hij geen lucht kreeg.
De Democratische senator Amy Klobuchar van Minnesota noemt de arrestatie van Chauvin op Twitter "een eerste stap naar gerechtigheid".