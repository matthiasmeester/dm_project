Vorige week zijn er volgens het CBS opnieuw minder mensen overleden in Nederland dan gebruikelijk is in deze tijd van het jaar. Een week eerder was dat ook al het geval.
Deze 'ondersterfte' in de weken 20 en 21 volgt op een periode van negen weken waarin er tijdens de corona-epidemie juist aanzienlijk meer mensen stierven dan gebruikelijk. In totaal waren dat er bijna 9000; een oversterfte van 32 procent. Bijna 6000 daarvan waren als coronaslachtoffers gemeld bij het RIVM. Het was bekend dat de RIVM-statistieken niet compleet waren, omdat niet alle zieken zijn getest.
Volgens het CBS is het niet ongebruikelijk dat na een periode van hogere sterfte er een van lagere sterfte volgt. Ouderen met ernstige kwalen zijn tijdens de coronacrisis eerder overleden dan ze anders hadden gedaan. Ook mannen zijn relatief vaak gestorven, net als mensen die afhankelijk waren van langdurige zorg (in verpleeghuizen, maar ook thuis).
Naar schatting overleden er in de week van 18 tot en met 24 mei zo'n 2750 Nederlanders, zegt het CBS. Op het hoogtepunt van de coronacrisis waren dat er bijna twee keer zoveel, namelijk ruim 5000. De afgelopen weken daalde het aantal sterfgevallen in rap tempo.
De ondersterfte betekent niet dat er geen mensen meer overlijden aan covid-19. Vorige week kwamen er nog 104 meldingen bij het RIVM binnen. Vandaag waren dat er 28, tegenover 32 gisteren.
Om te kunnen beoordelen of de verspreiding van het virus in Nederland afneemt, kijkt het RIVM vooral naar de nieuwe ziekenhuisopnames. Vandaag werden er negen nieuwe opnames gemeld. Het gemiddelde in de afgelopen zeven dagen is tien nieuwe opnames per dag. In de zeven dagen daarvoor waren het er gemiddeld 22.
Er liggen in totaal nog 698 covid-patiënten in het ziekenhuis, van de bijna 12.000 die opgenomen zijn geweest. Dat zijn er 77 minder dan gisteren.
Het RIVM wijst er daarbij op dat de dagelijks gemelde cijfers kunnen achterlopen: sterfgevallen en ziekenhuisopnames worden vaak pas na een aantal dagen doorgegeven door de GGD's. In het weekend is dat effect bij de sterfgevallen nog wat groter: veel mensen die in het weekend overlijden, worden pas na het weekend gemeld. Daardoor is het aantal doden dat op dinsdag bekend wordt gemaakt doorgaans groter dan op zondag en maandag.
Het aantal covid-19-patiënten op de intensive care daalde opnieuw licht, met twee. Er liggen nu 180 mensen op de intensive care van wie bekend is dat ze het coronavirus hebben. Er zijn 549 mensen op de IC's met andere kwalen dan covid-19. 
"De overall bezetting op de IC neemt momenteel maar langzaam af", zegt voorzitter Ernst Kuipers van het Landelijk Platform Acute Zorg. "Terwijl het aantal covid-patiënten buiten de IC juist vrij snel daalt."
Wil je weten wat de belangrijkste cijfers over coronavirus zijn in jouw gemeente? Klik dan op onderstaande kaart. We houden daar onder andere het aantal in het ziekenhuis opgenomen patiënten per gemeente bij. Maar ook de geregistreerde besmettingen en het aantal overledenen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.
Het RIVM telt overigens alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Op het hoogtepunt van de crisis, begin april, bleek dat de 'oversterfte' waarschijnlijk twee keer hoger was dan het officiële dodental van het RIVM. In de weken daarna is dat verschil steeds kleiner geworden.