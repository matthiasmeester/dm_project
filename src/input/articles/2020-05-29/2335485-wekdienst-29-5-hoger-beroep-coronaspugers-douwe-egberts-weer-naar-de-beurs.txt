Goedemorgen! Het is de dag van de eerste Nationale Balkon Beweegdag. En de rechter doet uitspraak in het hoger beroep in een zaak rond twee coronaspugers.
Vandaag opnieuw een zonnige lentedag, met in het binnenland vanmiddag een paar stapelwolken. De maximumtemperatuur ligt tussen de 17 graden op de Waddeneilanden en 23 graden in Brabant en Limburg.
Moet je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
Opnieuw een corona-uitbraak in een vleesbedrijf, nu bij Van Rooi Meat in Helmond. Daar bleek 1 op de 6 medewerkers besmet te zijn met het virus. De vleesverwerker moet tot en met komende dinsdag de deuren sluiten, heeft de veiligheidsregio besloten.
Ook in andere slachterijen werden deze week uitbraken van het coronavirus bekend, zoals bij vestigingen van het vleesbedrijf Vion in Apeldoorn en Groenlo. En ook in Duitsland zijn veel medewerkers van vleesverwerkers besmet met het coronavirus. Waar dat precies aan ligt, staat niet vast. Het vermoeden bestaat dat het te maken heeft met de krapte in de slachthuizen. Verder zijn veel medewerkers arbeidsmigranten die bij elkaar wonen in kleine woonruimten en elke dag met een busje heen en weer naar hun werk gaan.
Gisteravond werd een vierde editie van het programma Het coronavirus: feiten en fabels uitgezonden. Met antwoorden op vragen over bijvoorbeeld testen, sportscholen en vakanties. En wat is nou eigenlijk een noodzakelijke reis? Kijk hieronder de hele uitzending terug of lees hier een samenvatting in tekst en beeld.
Fijne vrijdag!