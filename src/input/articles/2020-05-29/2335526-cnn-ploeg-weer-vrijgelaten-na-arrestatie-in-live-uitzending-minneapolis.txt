Een cameraploeg van de Amerikaanse nieuwszender CNN heeft korte tijd vastgezeten nadat de crewleden tijdens een live-uitzending waren gearresteerd. Dat gebeurde toen een journalist verslag deed van rellen in Minneapolis, waar eerder deze week een zwarte man om het leven kwam door politiegeweld. Ongeveer een uur na hun arrestatie werden de verslaggever en zijn ploeg weer vrijgelaten.
Op de beelden is te zien dat verslaggever Omar Jiminez in de boeien wordt geslagen en wordt weggevoerd door twee agenten. Daarna worden ook zijn producer en cameraman aangehouden:
Agenten zeiden er aanvankelijk niet bij waarom ze de tv-ploeg arresteerden. Later in de CNN-uitzending, die gewoon doorging, meldde de politie dat dat was gebeurd omdat de crewleden niet weggingen, terwijl agenten hun dat wel hadden gevraagd.
CNN noemde de aanhoudingen een schending van de persvrijheid en eiste dat de drie meteen zouden worden vrijgelaten. Dat gebeurde korte tijd later ook, nadat de directeur van de omroep had gesproken met de gouverneur van Minnesota. Die noemde de aanhoudingen "onacceptabel" en heeft zijn excuses ervoor aangeboden. 
Het is al de hele week onrustig in Minneapolis, waar dinsdag een zwarte man om het leven kwam nadat hij minutenlang op de grond werd gehouden door een witte politieagent. Het slachtoffer, George Floyd, riep meerdere malen dat hij geen lucht kreeg.
Zijn dood maakt veel los in de VS. In Minneapolis braken al meerdere dagen op rij rellen uit. Ook in andere Amerikaanse steden gingen mensen de straat op.