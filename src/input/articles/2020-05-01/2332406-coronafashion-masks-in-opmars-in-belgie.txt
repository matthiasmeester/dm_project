Gaan we straks allemaal de straat op met klinisch-witte mondmaskers? Niet iets om vrolijk naar uit te kijken, vinden Belgische modeontwerpers die zich hebben gestort op de productie van hippe mondmaskers.
In België, waar vanaf half mei mondmaskers verplicht zijn in klaslokaal en openbaar vervoer, zijn de fashion masks - in bonte kleuren en met fantasievolle prints - een enorme hit. Zelfs het Brusselse modehuis Natan, met koningin Máxima als vaste klant, maakt nu haute couture maskers.
"Een paar weken geleden had ik het nog niet aangedurfd, dan had iedereen me uitgemaakt voor profiteur", zegt Ruben Opheide van atelier Schaap Tailors in Antwerpen. Maar inmiddels kan hij de vraag naar zijn luxe-maskers amper aan. "Nu het dragen van maskers in veel gevallen verplicht wordt is mijn motto: laten we er dan maar iets moois van maken."
Al jaren maakt hij herenkleding op maat, in samenwerking met een naaiatelier in Roemenië. "In het Roemeense atelier hebben ze snel omgeschakeld en maken ze nu onze maskers."
Opheide toont een paar exemplaren: een masker met dollarbiljetprint en een gentlemen-klassieke ruitjesprint. De luxe versie van zijn katoenen maskers, die overigens niet dezelfde bescherming bieden als chirurgenmaskers, kosten tien euro per stuk. Opheide: "Mijn buikgevoel zegt dat het mondmasker een alledaags modeaccessoire gaat worden."
Flirten met je masker wordt het nieuwe normaal? "Wie weet", lacht Opheide. "Gezichtsuitdrukkingen gaan schuil achter het masker. Maar er komt vast nog iemand op de markt met een doorzichtig masker."
De fashion masks van ontwerpster Conni Kaminski, in hartje Brussel, zijn duurder gemiddeld dertig euro. Maar ze maakt elk masker dan ook zelf. Haar principe is eenvoudig: "Ik probeer qua kleur en motief het masker af te stemmen op de outfit van de klant."
Kaminski wist meteen dat het 'een trend' zou worden, toen ze op straat de eerste mondkapjes zag met het in gouden letters ingenaaide logo van het Brusselse topmodehuis Natan. "Zij waren er heel snel bij."
Edouard Vermeulen, de hoofdontwerper van Natan, is in modieus zwart gekleed. In zijn atelier is een zevental naaiers koortsachtig bezig met het afwerken van de zoveelste order. Ze maken naast haute couture-maskers ook 'gewone' mondkapjes voor ziekenhuizen. "Uit solidariteit", zegt Vermeulen.
"Het ging me vanaf het begin niet om de publiciteit, dus ik wilde het Natan-logo er niet innaaien. Maar ziekenhuizen vroegen er om. Veel verpleegsters zeiden: 'Ik heb nog nooit iets van Natan kunnen dragen, en nu heb ik een Natan-mondmasker! Duizendmaal dank!'"
Mocht koningin Máxima, een van zijn vaste klanten, hem bellen voor mondmaskeradvies? "Alles past bij haar. Maar mijn advies zou zijn: kies voor masker en outfit uit dezelfde stof."