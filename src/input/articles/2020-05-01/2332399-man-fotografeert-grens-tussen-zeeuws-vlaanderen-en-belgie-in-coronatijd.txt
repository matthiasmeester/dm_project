Containers, bergen zand, hekken, een verdwaalde laadkar. De Belgische overheid is creatief geweest om de grenzen met Nederland te blokkeren. Filip van Hecke uit Philippine kwam de blokkades tegen langs plekken in Zeeuws-Vlaanderen waar je normaal gesproken zo door kunt rijden. Bij elke 'grensovergang' maakte hij een foto.
"Ik werk in Gent en ga daar altijd op de fiets heen. Ergens in maart kwam ik terug van mijn werk en stond er ineens een container midden op de weg", zegt Van Hecke. Het intrigeerde hem zo dat hij meteen al zijn vrije dagen opnam, zijn fiets pakte en met zijn camera op pad ging.
"Dorpen als Overslag en Koewacht zijn gewoon gesplitst in tweeën. Families zoeken elkaar daar op bij de hekken om even een praatje te maken", vertelt Van Hecke aan Omroep Zeeland.
Bijna alle doorgangen zijn afgesloten op een paar uitzonderingen na. "Daar ben ik toch heel even de grens overgegaan om weer in België te zijn, maar niet te lang, want je weet niet of er om de hoek een agent staat."
Van Hecke heeft "een raar gevoel". "De grens is iets van vroeger, daar denken we nu niet meer aan."
Sinds 18 maart zijn de grensovergangen tussen Nederland en België dicht om verspreiding van het coronavirus tegen te gaan. Er zijn wel uitzonderingen, zo kunnen bijvoorbeeld Nederlanders die werken in België de grens oversteken met een speciaal vignet.