In en rond Deventer zijn 24 mensen aangehouden in een groot onderzoek naar fraude via WhatsApp. De verdachten zijn tussen de 15 en 40 jaar oud.
Een aantal van hen wordt ervan verdacht hun bankrekening beschikbaar te hebben gesteld voor frauduleuze transacties. Ook hebben verdachten geld opgenomen van bankrekeningen die niet van henzelf zijn. Daarmee worden ze verdacht van computervredebreuk, omdat zij zich toegang verschaften tot zo'n rekening zonder toestemming.
De zaak kwam begin dit jaar aan het rollen toen bij de politie in Deventer tientallen aangiftes werden gedaan van zogeheten vriend-in-noodfraude. Bij deze vorm van fraude doet een dader zich voor als bekende van het slachtoffer, in de meeste gevallen een zoon of dochter. Via een WhatsApp-bericht geeft 'de bekende' aan een nieuw telefoonnummer te hebben en snel geld nodig te hebben.
De dader vraagt het geld over te maken op een bankrekening en het slachtoffer denkt dat de rekening van de bekende is. In werkelijkheid is het rekeningnummer van iemand die zijn of haar rekening laat misbruiken door criminelen. Je rekening laten gebruiken voor fraude, of het geld opnemen van zo'n ter beschikking gestelde rekening, is strafbaar.
In dit onderzoek zijn bedragen tussen de 500 en ruim 10.000 euro overgemaakt. Het totale bedrag waar de politie tot nu toe zicht op heeft gekregen is 75.000 euro.
De verdachten werden in de afgelopen weken aangehouden, meldt RTV Oost. Ze zijn na verhoor weer vrijgelaten. De politie sluit meerdere aanhoudingen niet uit.