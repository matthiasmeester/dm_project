De Noord-Koreaanse leider Kim Jong-un is voor het eerst sinds drie weken weer in het openbaar gezien. Het Noord-Koreaanse staatspersbureau heeft beelden uitgezonden van de opening van een kunstmestfabriek.
Kim woonde de feestelijke opening bij, onder meer vergezeld door zijn zus Kim Yo-jong en topfunctionarissen van de Arbeiderspartij. Hij is in de buitenlucht te zien op een podium waar hij een groot rood lint doorknipt. Op een wand achter hem staat een tekst met de datum: 1 mei 2020.
Zo zag het bezoek eruit: 
Al meer dan een week wordt volop gespeculeerd over de gezondheidstoestand van Kim Jong-un. Hij zou ernstig ziek zijn, werd gezegd, of zelfs overleden. Dat kwam vooral doordat hij op 15 april afwezig was bij de viering van de 108ste verjaardag van zijn grootvader Kim Il-sung.
Op de beelden van de opening van de fabriek ziet Kim er op het oog gezond uit. Op het filmpje van bijna zes minuten loopt hij rond over het fabrieksterrein, praat met mensen uit zijn gevolg, rijdt rond in een open wagentje, knipt het lint door en wordt toegejuicht door een flinke menigte mensen van wie velen mondkapjes dragen.
Volgens correspondent Garrie van Pinxteren is het uitzonderlijk dat er bewegende beelden zijn vrijgegeven door Noord-Korea. Meestal is er alleen een fotoverslag in de krant en wordt op tv commentaar gegeven bij foto's. "Dat ze dit nu doen, duidt erop dat ze willen laten zien dat Kim er echt is en dat de geruchten vals zijn", zegt Van Pinxteren.
Waarschijnlijk willen de Noord-Koreanen juist de buitenwereld daarmee overtuigen. Wat daar ook op duidt, is dat de verklaring over de opening van de fabriek vrijwel meteen ook in het Engels is verschenen. Volgens Van Pinxteren gebeurt dat meestal eerst in het Koreaans en pas dagen later in het Engels.
"100 procent zeker weten we natuurlijk niets over Noord-Korea, want er zijn geen onafhankelijke waarnemers", zegt Van Pinxteren. "Maar de fabriek stond inderdaad op het punt om geopend te worden, dat kunnen specialisten volgen via luchtbeelden, dus ook dat kan kloppen."
Volgens Van Pinxteren was het niet verschijnen van Kim op de Noord-Koreaanse feestdag een belangrijk teken. De reden dat hij daar wegbleef, blijft onduidelijk. "We weten nog steeds niet wat er in de tussenliggende periode is gebeurd. In 2014 was hij ook een tijdje uit het publieke oog verdwenen, toen had hij een enkeloperatie gehad. Misschien is hij nu ook geopereerd, we weten het niet."