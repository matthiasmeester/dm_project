Banken in Nederland hebben sinds het uitbreken van de coronacrisis ruim 111.000 ondernemers en bijna 24.000 consumenten financieel meer lucht gegeven. Dat deden ze door aflossingstermijnen van leningen en hypotheken te verlengen en nieuwe kredieten te verstrekken.
Alleen al de hulp aan bedrijven is daarmee opgelopen tot zeven miljard euro. Dat blijkt uit een overzicht dat de Nederlandse Vereniging van Banken (NVB) heeft gepubliceerd.
Na ABN Amro hebben nu ook ING, Rabobank en Triodos Bank de kredieten waarover uitstel van aflossing kan worden aangevraagd verruimd van 2,5 naar 50 miljoen euro. Het uitstel van aflossing geldt voor maximaal een half jaar. "Het is een brede regeling waar grote groepen (in de kern gezonde) klanten onder vallen; grotere mkb-bedrijven en grootbedrijven", meldt de NVB.
Ruim 100.000 bedrijven hebben tot nu toe uitstel van betaling gekregen van hun bank, met een totale waarde van 2,7 miljard euro. Daarnaast hebben banken inmiddels ongeveer 8000 nieuwe financieringen verstrekt aan bedrijven, met een totale waarde van 4,3 miljard euro.
"De nood bij veel bedrijven is hoog", zegt Chris Buijink, voorzitter van de Nederlandse Vereniging van Banken. Maar banken verkopen ook nee: de hulp is alleen bedoeld voor bedrijven die vóór de coronacrisis gezond waren. "We kunnen helaas niet iedereen helpen", zegt Buijink. "Deze crisis zal littekens achterlaten."
De overheid en banken kijken nog of er hulp kan komen voor met name kleinere bedrijven die met de huidige regelingen nog niet geholpen zijn. Zo wordt de mogelijkheid onderzocht voor het toekennen van kleine kredieten tot 50.000 euro.
Tot nu toe hebben ruim 16.000 consumenten een betaalpauze gekregen voor de aflossing van hun hypotheek. In de meeste gevallen gaat het om een pauze van één tot drie maanden. Ruim 7000 huishoudens kregen een soortgelijke regeling voor een consumptieve lening.
Overigens lijkt het erop dat veel consumenten nog genoeg te besteden hebben: er werd deze week veel meer gepind en online afgerekend dan twee weken geleden. In de winkels steeg het aantal pinbetalingen van 88 naar 96 miljoen. Online groeide het aantal betalingen van 15 naar 16,5 miljoen.