Bij een explosie in een flatgebouw in het noorden van de stad Groningen zijn twee mensen gewond geraakt. Op foto's is te zien dat een deel van de voorgevel van een woning is weggeblazen.
De slachtoffers zijn naar het ziekenhuis gebracht. Volgens RTV Noord gaat het om een man en een vrouw. Ze woonden in het appartement waar de explosie was. Hun verwondingen lijken mee te vallen.
Een deel van het gebouw werd na de explosie ontruimd. Meerdere bewoners mogen inmiddels weer terug naar huis, omdat hun woningen veilig zijn verklaard. Aan een aantal huizen is lichte schade. Over de schade in de woning waar de explosie was, is nog niet veel bekend.
Volgens een woordvoerder van de brandweer bestaat het complex uit vier bouwlagen, waarvan er drie zijn bewoond. Vermoedelijk zitten er zo'n twaalf tot vijftien woningen in het complex.
"Ik hoorde een enorme knal, zag grijs stof en hoorde geschreeuw van mensen", zei een omwonende vlak na de explosie tegen RTV Noord. "Ik sta nu op straat en heb geen idee hoe het met de buren is."
De man is direct zijn huis uit gevlucht. "Ik sta nu in mijn badjas en met mijn hond buiten. Mijn moeder komt zo een jas en schoenen brengen. Hoe groot de schade bij mij binnen is, weet ik niet. Ik was in de woonkamer, daar is geloof ik niets kapot. Maar ik weet niet hoe het in de slaapkamer en de badkamer is."
De oorzaak van de explosie is nog niet bekend. De politie gaat daar onderzoek naar doen.