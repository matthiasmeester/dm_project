Het ministerie voor Volksgezondheid, Welzijn en Sport (VWS) komt met een noodfonds van 110 miljoen euro om Nederlandse sportverenigingen te ondersteunen. Dat maakte minister Martin van Rijn vrijdagmiddag bekend.
Sinds begin maart ligt het verenigingsleven van bijna alle sportclubs grotendeels stil als gevolg van de coronacrisis. Om te voorkomen dat verenigingen omvallen, komt VWS met de financiÃ«le steun.
De 110 miljoen euro is opgedeeld in twee delen, schrijft het ministerie. "In de eerste plaats gaat er 90 miljoen euro naar sportverenigingen door de huur kwijt te schelden over de periode 1 maart tot 1 juni. Voor veel sportverenigingen is de huur de grootste kostenpost op de begroting."
De overige 20 miljoen is bedoeld voor sportverenigingen met een eigen accommodatie. "Deze verenigingen worden geconfronteerd met omzetverlies en doorlopende lasten en komen vaak niet in aanmerking voor de rijksbrede regelingen. Per sportvereniging gaat het om een eenmalige tegemoetkoming van maximaal 2500 euro."
In de toelichting van het steunfonds wordt niet gesproken over een bijdrage voor het profvoetbal. Afgelopen weekeinde werd bekend dat Eric Gudde, directeur betaald voetbal van de KNVB, de hulp in heeft geroepen van de overheid om de voetbalsector te ondersteunen.
"De brief van de KNVB zie ik als een signaal dat ook zij zich zorgen maken over de toekomst", aldus Van Rijn. "Dat is een begrijpelijk signaal. Het is goed dat ze ook al in eigen kring kijken wat ze kunnen doen. Dat wacht ik eerst maar eens rustig af."
De schade die profclubs lijden door de coronacrisis is door de voetbalbond geraamd op een bedrag van 300 miljoen euro, wat zelfs kan oplopen tot 400 miljoen.
De KNVB meldt dat de gesprekken daarover nog lopen met het kabinet.