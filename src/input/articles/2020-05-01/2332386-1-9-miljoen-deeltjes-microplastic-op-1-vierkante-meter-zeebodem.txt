Onderzoekers van universiteiten in het Verenigd Koninkrijk, Frankrijk en Duitsland hebben in de Middellandse Zee de grootste concentratie microplastic aangetroffen die ooit op een zeebodem is gemeten. In de Tyrreense Zee, tussen het vasteland van Italië en Sardinië, hadden zich op een vierkante meter zeebodem 1,9 miljoen deeltjes plastic opgehoopt.
Elk jaar verdwijnt zo'n 10 miljoen ton plastic afval in zeeën en oceanen, met alle gevolgen van dien voor het planten- en dierenleven. Zo'n 1 procent blijft aan de oppervlakte of net iets daaronder. Dat heeft de aandacht van het publiek en er wordt ook aan oplossingen gewerkt. Zo wordt met experimentele plasticvangers geprobeerd plastic bij elkaar te vegen en uit het water te vissen.
99 procent van het plastic verdwijnt onder water en het was tot nu toe onduidelijk wat er daarna mee gebeurde. "Wij ontdekten dat het microplastic niet gelijkmatig over ons onderzoeksgebied wordt verspreid, maar door krachtige stromingen onder water op bepaalde plekken bijeen wordt gebracht", zegt hoofdonderzoeker Ian Kane op de website van de Universiteit van Manchester.
Die plekken noemen de onderzoekers "hotspots". Nu het bestaan daarvan bekend is en ook hoe ze ontstaan, wordt het voor wetenschappers makkelijker om ze op te sporen en onderzoek te doen naar de gevolgen voor het zeeleven en de mogelijke gevolgen voor de voedselketen.
De wetenschappers publiceerden hun onderzoek deze week in het wetenschapstijdschrift Science.