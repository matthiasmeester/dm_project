De rechtbank Noord-Holland heeft vijf mannen gevangenisstraffen tot vier jaar opgelegd, voor grootschalige internationale oplichting. Dat gebeurde via zogeheten boilerrooms; kantoren waar oplichters vooral telefonisch slachtoffers proberen te maken.
De veroordeelden hebben zeker tientallen mensen onder valse voorwendselen verleid om bij elkaar miljoenen te investeren in beleggingen die de kopers niets of nauwelijks iets zou opleveren. In plaats daarvan verdween het geld grotendeels in de zakken van fraudeurs.
"Het zijn milde straffen", vindt André Martin, een van de slachtoffers. Hij raakte ruim 137.000 euro kwijt door de oplichting. Toch is hij blij dat er na jaren van onderzoek eindelijk een veroordeling is. De fraude duurde van 2004 tot en met 2013; het Openbaar Ministerie deed al sinds 2012 onderzoek.
Het was voor hem een vreemde ervaring om bij de uitspraak te zijn. De rechtbank bij Schiphol was vanwege het coronavirus namelijk nagenoeg leeg. "Er waren geen advocaten, geen verdachten en ik was het enige slachtoffer." Zelfs een van de rechters ontbrak. "Die had corona en zit thuis."
De uitspraak werd zo een stuk persoonlijker, vertelt Martin. "Op een gegeven moment richtte de rechter zich tot mij. Hij zei specifiek: dit gaat gelden voor u. Omdat ik had geïnvesteerd." Volgens het vonnis kan Martin 120.000 euro terugvorderen.
De zwendel werd aangestuurd door Lex V., die een aantal van de andere veroordeelden benaderde om voor hem de beleggingen aan de man te brengen. Het ging om investeringen in onder meer wijngoederen, een houtbedrijf of CO2-emissierechten. Zelf kocht hij een lijst met adressen en contactgegevens van potentiële klanten. Met fraaie (nep)folders, agressieve verkooppraatjes en valse namen werkten ze op hen in.
Zo heeft een van de andere mannen, Daan K., toen hij zelf krap bij kas zat een vrouw van 84 onder druk gezet om 75.000 euro in CO2-emissierechten te investeren. In eerste instantie wilde ze een lager bedrag in iets heel anders beleggen, maar hij drong aan en zei volgens getuigen: "U zit hier toch goed, u heeft toch niet zoveel geld meer nodig."
In werkelijkheid ging het meeste geld naar de oplichters. K. gebruikte zijn deel van de opbrengst om zijn achterstallige hypotheekbetalingen te doen.
Ook Lex V. wist flink te profiteren van de zwendel. De rechter constateert dat V. van het oplichten van beleggers "een levensstijl heeft gemaakt, om daaruit een inkomen te verkrijgen". Hij had een luxueus leven, een woning met zwembad, een tweede woning in Spanje en kon zich uitjes naar de Formule 1 in Monaco veroorloven. V. heeft vier jaar cel gekregen.
Zo'n zelfde levensstijl was ook wat de eveneens veroordeelde Rabih F. voor ogen had, zag de rechter, die de verklaring van de ex-vriendin van F. 'treffend' noemt. Zij vertelde dat F. geïnspireerd was geraakt door de film Boilerroom.
"Later liet hij de film ook altijd zien aan het personeel bij de andere boilerrooms waar hij werkte. Ook speelde hij zelf een scène uit de film na voor het personeel. Zijn streven was in alle gevallen om van een 'nee' een 'ja' te maken, zoals in de film", legde de ex-vriendin uit.
Als onderdeel van zijn werkwijze gebruikte hij verschillende valse namen. Zoals Robert den Hartog, of Robert of Roy van Zuydewijn. Volgens de rechter gebruikte hij ook een andere stem, zonder accent. In de nepbrochure van de beleggingen die hij aansmeerde, stond "dat volgens het financiële tijdschrift Euro senior broker Robert van Zuydewijn tot de beste financieel adviseurs in Duitsland behoort". F. kreeg 30 maanden cel.
Zeker 44 mensen hadden zich bij het Openbaar Ministerie gemeld als slachtoffer. Sommigen investeerden een paar duizend euro, anderen tonnen en een enkeling meer dan een miljoen. Het totale aantal slachtoffers en de omvang van de schade ligt waarschijnlijk nog hoger, omdat niet iedereen zich gemeld heeft.
De veroordeelde mannen moeten voor miljoenen aan schade, met rente, aan de slachtoffers terugbetalen. Of dat ook zal gebeuren is nog onduidelijk, omdat het Openbaar Ministerie nergens beslag op heeft weten te leggen.
Toch heeft André Martin nog hoop. "Ik ben altijd positief ingesteld. Hier komt wat van terug."
In deze zaak, door het Openbaar Ministerie omgedoopt tot 'zevenblad', naar het moeilijk uit te roeien onkruid, stonden nog drie mannen terecht. Eén van hen is volledig vrijgesproken. Een ander is volgens de rechter niet medeplichtig aan oplichting en valsheid in geschrifte en heeft niet deelgenomen aan een criminele organisatie, maar heeft wel de wet op het financieel toezicht overtreden. Hij krijgt daarom 30 uur voorwaardelijke taakstraf.
De laatste verdachte is eveneens vrijgesproken van enige betrokkenheid bij de boilerroomzwendel, maar bleek bij doorzoekingen wel 'handelshoeveelheden' drugs in garageboxen te hebben liggen. Het ging om een kilo cocaïne en bijna dertig kilo MDMA. Daarom moet hij toch 28 maanden de cel in.