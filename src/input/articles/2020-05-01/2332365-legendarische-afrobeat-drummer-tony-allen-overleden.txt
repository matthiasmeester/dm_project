De Nigeriaanse drummer Tony Allen is overleden. Hij stond samen met Fela Kuti aan de wieg van de afrobeat, een combinatie van onder meer jazz, funk en Nigeriaanse percussie die vooral in de jaren 70 en 80 populair was. Allen was 79 jaar.
Allen leerde zichzelf op 18-jarige leeftijd drummen en kwam een paar jaar later in contact met zanger en muzikant Fela Kuti, die toen al enige tijd aan de weg timmerde. Samen ontwikkelden ze de stijl die zou uitgroeien tot de afrobeat.
Kuti en Allen namen tientallen platen op met verschillende bandbezettingen. Hun muziek stond bekend vanwege onder meer de repeterende thema's en de complexe ritmes. Op het podium maakten ze furore met optredens met tientallen muzikanten tegelijk, die veel improviseerden.
In de jaren 80 brak Allen met Kuti, die inmiddels wereldwijd was uitgegroeid tot symbool van de strijd voor vrijheid in Afrika. Hij verhuisde naar Europa en werkte in zijn latere jaren samen met onder anderen Blur-voorman Damon Albarn. Zo drumde hij in diens band The Good, the Bad & the Queen. Daarmee stond Allen vorig jaar nog op Lowlands.
Red Hot Chili Peppers-bassist Flea, die ook met Allen samenwerkte, noemt hem in een reactie op zijn dood een van de beste drummers ooit. "Wat een wildeman, met een geweldig, aardig en vrij hart en de diepste unieke groove", schrijft hij op Instagram.