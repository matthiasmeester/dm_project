De dode ooievaar die eergisteren werd ontdekt in De Lutte, is doodgeschoten. Dat blijkt uit de autopsie die is uitgevoerd door de Universiteit Utrecht. Vorig jaar werd er ook een ooievaar doodgeschoten. Dat gebeurde nog geen honderd meter verderop.
De onderzoekers hebben een kogeltje gevonden aan de binnenzijde van de vogel, tussen de ribben. Het gaat om een diabolo kogeltje zoals gebruikt wordt in luchtbuksen, meldt RTV Oost.
Het lijkt de onderzoekers onwaarschijnlijk dat de ooievaar met deze verwonding nog heeft kunnen vliegen. "We kunnen er daarom van uitgaan, dat de vogel op het nest doodgeschoten is", zegt de Vogelwerkgroep Losser die aangifte doet bij de politie.
Vorig jaar was er landelijk aandacht voor een vrijwel identiek incident in De Lutte. De eieren van die doodgeschoten ooievaar bleken allemaal bevrucht. Ze werden naar een ooievaarsopvang in Gelderland gebracht.
Via een livestream keken veel mensen naar de eieren in de broedmachine, waar uiteindelijk gezonde kuikentjes uit kwamen.