Tienduizenden mbo-studenten hebben door de coronacrisis hun stage moeten afbreken. Dat blijkt uit een rondvraag van de NOS onder de mbo-instellingen in de 32 grootste gemeenten van ons land. Bij sommige studenten die hun stage hebben moeten afbreken kan het diploma in gevaar komen.
In het middelbaar beroepsonderwijs staat leren in de praktijk centraal. Studenten doen verspreid over hun hele opleiding verplichte stages. Vooral studenten in sectoren als horeca, toerisme, uiterlijke verzorging, onderwijs en sport kunnen nu geen stages lopen.
Het overgrote deel van hun stages is voortijdig beëindigd, vaak omdat de stagebedrijven dicht gingen. Bij sommige opleidingen zoals allround kapper of schoonheidsspecialist loopt dat op tot 100 procent. Volgens een ruwe schatting zijn minstens 40.000 mbo'ers gedupeerd.
De meeste scholen kunnen nog niet zeggen of dit tot studievertraging gaat leiden. Sommige opleidingen houden het voorlopig op één tot drie maanden. De meeste aandacht gaat nu uit naar de studenten die dit jaar hun diploma moeten halen.
In de eerste plaats wordt gekeken in hoeverre een student de leerdoelen van de opleiding al heeft gehaald, bijvoorbeeld in eerdere stages of via een deel van de al gelopen stage. Eventueel moeten ze een vervangende opdracht maken.
Als de leerdoelen niet worden behaald, kan de student niet afstuderen. Voor studenten die in september willen beginnen met een nieuwe opleiding, kan dat voor problemen zorgen. Niettemin verwacht een grote mbo-instelling als ROC Mondriaan (27 scholen o.a. in Den Haag en Delft) op dit moment nog dat iedereen het diploma kan halen.
Voor de overige gedupeerde stagiairs proberen de mbo-scholen maatwerk te leveren. "De grootste uitdaging wordt om alle studenten weer een stage te kunnen aanbieden. Veel bedrijven hebben op dit moment wel iets anders aan hun hoofd dan studenten begeleiden", zegt MBO Rijnland in Leiden.
Veel hangt af van het vervolg, geven scholen aan. De vraag naar stageplekken zal bovendien in het volgend studiejaar nog groter zijn, omdat dan ook nieuwe klassen op stage moeten.
De MBO Raad, de branche-organisatie van de scholen, denkt dat het probleem tijdelijk is. Waarnemend voorzitter Frank van Hout is optimistisch: "We krijgen van deze sectoren terug dat als zij weer kunnen opstarten, na een eerste fase van opbouw ook de stageplekken weer worden opengesteld."
Hij is blij dat de scholen creatief naar oplossingen zoeken. "Tegelijkertijd moeten we ook realistisch zijn. Dat zal niet voor alle studenten lukken, omdat het voor sommige opleidingen simpelweg niet kan. Daarom zijn we met het ministerie in overleg om mogelijk te maken dat bepaalde vormen van praktijkonderwijs op de kortst mogelijke termijn op schoollocaties kunnen plaatsvinden. Uiteraard binnen de richtlijnen van de RIVM."
Overigens zijn er ook studierichtingen die nauwelijks geraakt zijn. In bijvoorbeeld de techniek, ICT, bouw, veehouderij en vormgeving kunnen de meeste stages wel doorgaan, al is het soms in aangepaste vorm, bijvoorbeeld door op afstand te werken. Dat ziet de MBO Raad als het goede nieuws: de meeste studenten kunnen wel door met hun stage.
Ook in het hoger beroepsonderwijs hebben veel studenten te maken met stages die zijn stopgezet. Volgens de Vereniging Hogescholen kan dat leiden tot studievertraging.
Bij Gezondheidszorg bijvoorbeeld lopen studenten fysiotherapie, logopedie en ergonomie, eb mondhygiëne vertraging op omdat werk niet mogelijk is. Ook stages bij hotels kunnen bijvoorbeeld niet doorgaan. "Door de crisis leggen bedrijven en instellingen de prioriteit bij de voortgang en continuïteit van hun eigen activiteiten en komt het begeleiden van studenten in het gedrang", aldus de Vereniging Hogescholen.
Een bijkomend probleem is dat praktijkonderwijs niet mogelijk is. "Dit raakt met name kunstopleidingen, laboratoriumonderwijs en technische opleidingen waar studenten en docenten afhankelijk zijn van het gebruik van werkplaatsen en oefenruimtes".