Als mbo-student hoort het erbij: stagelopen. Juist nu, in de coronacrisis, zorgt dat voor problemen, merkt Yamila Heesels (19). Zij doet een toerisme-opleiding en zag een stage aan haar neus voorbijgaan. "Ik had bij een golfbaan iets gevonden, maar die zit nu helemaal dicht. School verplicht me iets nieuws te vinden, maar dat is onmogelijk."
Yamila is niet de enige. Uit een rondgang van de NOS blijkt dat tienduizenden mbo-stagiairs al weken thuis zitten.
NOS Stories sprak met meerdere studenten die in de stress zitten. In de video hieronder vertellen ze waarom ze zich zorgen maken over hun diploma, vervolgopleiding en studievertraging. 
De meeste scholen zoeken volgens de MBO Raad naar "creatieve oplossingen" om studievertraging te voorkomen. Ze regelen vervangende opdrachten of kijken naar eerdere stages. Op basis daarvan kunnen studenten alsnog hun stage afronden - zonder alle uren te maken.
Ondanks die versoepelingen is er nog veel onduidelijk, zeggen tientallen mbo-studenten tegen NOS Stories. Bijvoorbeeld Billy Kuiper (20). Zijn stage bij een ict-bedrijf lag een week stil. "Bijna niemand op onze opleiding weet hoeveel uren we mogen missen. We willen gewoon een duidelijk, concreet antwoord van de school in de zin van: oké, dit is wat jullie moeten doen."
Scholen geven zelf aan dat ze het per geval willen bekijken, omdat maatwerk nodig is. Mbo-student Yamila snapt dat, maar wil graag snel weten waar ze aan toe is. "Ik wil niet met de stress blijven zitten of ik dit jaar wel over kan." Zelf gaat ze op dit moment uit van studievertraging. "Ik moet waarschijnlijk nog drie maanden extra wachten op mijn diploma, omdat ik mijn stage aan het eind van de opleiding moet inhalen."
Hoeveel studievertraging studenten zonder stage oplopen, weten de meeste scholen niet. In sommige gevallen wordt uitgegaan van 1 tot 3 maanden. Mbo-student Hamda Duale (23) was van plan was om komend schooljaar door te stromen naar het hbo, maar door een gecancelde stage bij een uitzendbureau denkt ze dat dat voorlopig van de baan is. "Terwijl ik er zo goed voor stond."
Juist voor deze afstudeerders komt het ministerie van Onderwijs, Cultuur en Wetenschappen met een regeling. Studenten die in september willen doorstromen naar een nieuwe mbo- of hbo-opleiding krijgen tot 1 januari 2021 de tijd om alsnog hun vorige mbo-opleiding af te ronden. Op die manier kunnen ze zonder diploma alsnog starten met hun vervolgopleiding.
Toch ziet Hamda nog flinke obstakels voor ze aan haar hbo-opleiding kan beginnen. "Hoe ga ik 470 uur stagelopen en óók een hbo-opleiding volgen? Dat is niet te doen."
Ze ziet op dit moment niet in hoe de regeling voor mbo-studenten zou kunnen werken. "Het werkt voor mensen die nog een vak moet halen. Daarvoor kan je makkelijk nog even terug naar je vorige mbo-opleiding. Maar de meeste mbo'ers sluiten hun studie af met een stage."
Hoe haar school het wil regelen, weet ze nog niet. Voorlopig gaat ze uit van studievertraging. "Dan maar in februari, of in het ergste geval volgend jaar beginnen aan mijn hbo-studie."