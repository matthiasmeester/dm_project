Slachtoffers van huiselijk geweld kunnen vanaf vandaag ook in Nederland hulp vragen bij apotheken door een codewoord te gebruiken. Net als in onder meer Frankrijk en Spanje wordt de code 'masker 19'.
Als iemand bij de apothekersbalie dat woord gebruikt, is het duidelijk dat hij of zij hulp nodig heeft en brengt de apotheker hem of haar in contact met hulpverleners. Als de betrokkene samen met een ander de apotheek bezoekt, neemt de apotheker zelf contact op.
Het ministerie, de hulporganisatie Veilig Thuis en apothekersorganisatie KNMP komen met de code tegemoet aan een wens van hulpverleners. Zij zijn bang dat huiselijk geweld de afgelopen weken is toegenomen nu veel mensen thuiszitten vanwege de coronamaatregelen. Harde cijfers hierover ontbreken.
"Apotheken zijn voor veel mensen een veilige, betrouwbare omgeving. Daarnaast zijn ze laagdrempelig en goed bereikbaar", zei KNMP-voorzitter Aris Prins in het NOS Radio 1 Journaal. 
Er is veel vraag naar mondmaskers met allerlei specificaties. Als mensen aan de balie vragen naar 'masker 19', dan valt hun hulpvraag voor andere patiÃ«nten niet zo op. Slachtoffers van huiselijk geweld zouden daardoor eerder bereid zijn om hulp te vragen.
Huiselijk geweld kan in eerste instantie telefonisch worden doorgegeven bij het meldpunt Veilig Thuis of bij de politie, maar daar is deze meldcode nu dus bij gekomen.
Minister De Jonge spreekt van een zo laagdrempelige mogelijkheid voor slachtoffers van huiselijk geweld, juist in deze moeilijke tijd.
Het ministerie begon vorig weekend al een voorlichtingscampagne waarin slachtoffers en anderen tips krijgen hoe ze huiselijk geweld het best kunnen melden. Ook hebben hulporganisaties de afgelopen tijd de melddrempel proberen te verlagen, onder meer door chatdiensten aan te bieden.
Gisteravond zijn alle apothekers op de hoogte gesteld van het nieuwe codewoord.