70 procent van de verpleegkundigen en verzorgenden ervaart door de coronacrisis meer psychische belasting dan normaal. De meest voorkomende klachten zijn vermoeidheid, onzekerheid, stress en slapeloosheid, meldt de beroepsvereniging Verzorgenden en Verpleegkundigen (V&VN) op basis van een peiling onder ruim 10.000 leden.
Ruim de helft van het personeel in verpleeghuizen, de wijkverpleging en de GGD ervaart tekorten aan beschermende middelen, vooral aan mondmaskers. Een derde voelt druk van leidinggevenden en collega's om zonder bescherming toch goede zorg te leveren.
Afgelopen weekend bleek al uit een peiling van zorgvakbond NU'91 dat veel verpleeghuizen en thuiszorginstanties kampen met tekorten aan beschermende middelen. Het Landelijk Consortium Hulpmiddelen zei gisteren dat de hulpmiddelenmarkt een vechtmarkt is geworden. Dat maakt de inkoop van beschermingsmiddelen ingewikkeld.
V&VN-voorzitter Gerton Heyne noemt de uitkomsten van de enquête "schrijnend". Er bestaat volgens hem veel angst en onzekerheid bij het personeel. "De vraag of ze zelf een gevaar voor hun patiënten vormen, vreet aan hen. Dat is een enorme emotionele belasting."
Twee maanden na de eerste gerapporteerde coronabesmetting in Nederland meldt 30 procent van de ondervraagde verpleegkundigen en verzorgenden corona-gerelateerde klachten te hebben gehad. De helft van hen is daarmee toch gaan werken, meestal vanwege het uitblijven van koorts.
Ook wil de beroepsvereniging dat de RIVM-richtlijn voor het gebruik van beschermende middelen buiten het ziekenhuis wordt aangepast.
"Als zorgverleners bij iemand binnenkomen die hoestend en proestend in de stoel zit, hoeven ze volgens de RIVM-richtlijn geen mondmasker te dragen als ze anderhalve meter afstand houden. Maar die richtlijn is gebaseerd op schaarste", zei voorzitter Heyne in het NOS Radio 1 Journaal. "Als er voldoende beschermingsmiddelen zijn, moeten die beschikbaar worden gesteld."
Ziekenhuizen en verzorgingshuizen zouden inmiddels over voldoende beschermingsmiddelen kunnen beschikken, maar Heyne betwijfelt dat. "Als er inderdaad voldoende middelen zijn, dan kan ik maar een ding concluderen: die middelen zijn mogelijk in Nederland aangekomen, maar nog niet op de plek van bestemming afgeleverd. Ik roep de overheid en werkgevers op om ervoor te zorgen dat ze bij verpleegkundigen en verzorgenden terechtkomen."
Minister Van Rijn van Volksgezondheid begrijpt de onrust onder het zorgpersoneel, maar zegt dat er snel extra beschermingsmiddelen beschikbaar zijn. "We zijn elke keer afhankelijk van hoe het met de vliegtuigen zit, maar dat loopt nu ook goed. Dus vraag en aanbod zijn in beweging, maar als je door de oogharen kijkt, begint er een eind te komen aan de tekorten."
Volgens Van Rijn zal er altijd een spanning blijven tussen de richtlijnen en wat het zorgpersoneel dagelijks tegenkomt. "Daarover moeten we met elkaar in gesprek blijven", zegt de minister.