Steeds meer inwoners van Hongkong vragen een British National Overseas-paspoort aan of willen dit overzeese paspoort verlengen. De Britse regering maakte vorige week bekend dat Hongkongers daarmee straks gemakkelijker het Britse staatsburgerschap kunnen krijgen. Daarna is er een "run" op ontstaan, zegt de South China Morning Post.
De regering-Johnson riep de regeling in het leven nadat China in Hongkong een omstreden veiligheidswet had doorgevoerd. Honkongers met een British National Overseas-paspoort kunnen straks vijf jaar lang visumvrij wonen in Londen, in plaats van zes maanden nu. Daarna kunnen ze beginnen aan een traject om Brits staatsburger te worden.
Op dit moment hebben ongeveer 300.000 inwoners van Hongkong zo'n overzees paspoort, dat stamt uit de tijd dat de stadstaat nog een kroonkolonie van het Verenigd Koninkrijk was. Maar in totaal hebben ruim drie miljoen Hongkongers er recht op: iedereen die vóór 1997 is geboren, het jaar waarin Hongkong weer bij China ging horen.
Hongkong hoorde van 1841 tot 1997 bij het Verenigd Koninkrijk. Daarna werd de stadstaat weer overgedragen aan China, hoewel Hongkong onder het motto 'één land, twee systemen' wel zijn eigen economische systeem en politieke autonomie behield.
Het lijkt er dus op dat steeds meer Hongkongers gebruik willen maken van hun recht op het British National Overseas-paspoort. Het Londense immigratiebureau Mann's Solutions zag het aantal adviesaanvragen sinds een week verzesvoudigen.
Ook de interesse vanuit Hongkong in Londense appartementen is in die korte periode flink toegenomen, merken makelaars in de Britse hoofdstad. Vooral de rijke bovenlaag is naarstig op zoek naar een appartement in Londen, zegt makelaar Marcus O'Brien tegen correspondent Tim de Wit.
O'Brien krijgt vooral aanvragen van "de top 1 procent" van de ondernemers in Hongkong. "Sinds vorige week zien we het aantal aanvragen en bezichtigingen van die groep echt toenemen."
De Hongkongse Allie woont al langer in Londen, nu nog op een tijdelijk werkvisum. Hoewel Londen niet als thuis voelt, wil ze straks toch gebruikmaken van het aanbod van de regering van premier Johnson, zegt ze tegen De Wit.
In Londen kun je zeggen wat je wilt, je kunt gewoon demonstreren. Dat kan in Hongkong niet zomaar, vertelt Allie in deze video:
Allie krijgt de laatste dagen veel vragen uit Hongkong over de situatie in het Verenigd Koninkrijk. "Vrienden en familie vragen me bijvoorbeeld of het moeilijk is om een appartement te vinden, hoeveel een huis kost en hoe je een baan vindt."
Dat alleen inwoners met een British Nationaal Overseas-paspoort in aanmerking komen voor de verruimde visumregeling, dus alleen de Hongkongers die ouder zijn dan 23 jaar, vindt Allie oneerlijk. "Zonder de demonstraties van de actievoerders, vaak jonge studenten, hadden we dit Britse aanbod überhaupt niet gehad. Zij hebben de situatie in Hongkong op de wereldkaart gezet, niet de allerrijkste inwoners. Die hebben niets gedaan."
Overigens kunnen ontevreden inwoners van Hongkong niet alleen in het Verenigd Koninkrijk terecht. Ook Australië gaat de visumregels versoepelen: de tijdelijke visa van Hongkongers die al in het land zijn, worden met vijf jaar verlengd. Het gaat vooral om studenten.
Ook Canada onderzoekt wat het kan doen om het inwoners van Hongkong gemakkelijker te maken om zich daar te vestigen.