Bij een grote betoging in Athene tegen een nieuwe, strenge wet die het makkelijker maakt om demonstraties te verbieden, zijn gisteravond rellen uitgebroken. Negen betogers zijn aangehouden. Nog eens vijftien mensen zijn meegenomen voor verhoor.
Bekijk hier beelden van de rellen:
Een meerderheid van de parlementsleden stemde voor de wet. Buiten het parlementsgebouw gooide een groep van enkele tientallen betogers benzinebommen naar de oproerpolitie. Zes politieagenten raakten gewond. Betogers werden met traangas uiteengedreven.
In het centrum van de hoofdstad waren ruim 10.000 mensen bijeengekomen. Onder hen waren veel aanhangers van de Communistische Partij van Griekenland en leden van linkse organisaties. Ze droegen spandoeken met teksten als: 'Handen af van demonstraties'.
Ook in andere Griekse steden werd gedemonstreerd tegen de wet van de centrum-rechtse regering. De wet moet ertoe leiden dat demonstraties "minder snel het openbare leven, winkels en bedrijven ontregelen". Betogingen kunnen makkelijker worden verboden als lokale autoriteiten ze als een bedreiging zien voor de openbare veiligheid.
Ook worden organisatoren verantwoordelijk gehouden voor eventueel aangerichte schade en worden betogers vervolgd die, ondanks een verbod, demonstreren. Critici zeggen dat voor die maatregelen de juridische basis ontbreekt.