Na de zomer komt er een landelijke dag om stil te staan bij de slachtoffers van het coronavirus in Nederland. Dat maakte premier Rutte bekend op zijn laatste persconferentie voor de zomervakantie.
Het wordt een dag van bezinning "voor iedereen die met het verlies te maken heeft gehad". Rutte spreekt over een "emotionele tijd" waarbij er geen ruimte is geweest om stil te staan bij het verdriet.
De premier noemt nog geen datum voor de herdenking en zegt nog niets over de exacte invulling ervan. "We gaan gezamenlijk terugkijken en meeleven met de getroffenen in de breedste zin van het woord", aldus de premier. "We gaan verhalen delen en hoopvol vooruitkijken."
De afgelopen maanden zijn meer dan 6000 coronadoden geregistreerd. Er kwamen zo'n 12.000 mensen met covid-19 in het ziekenhuis. "Ook zijn mensen in hun levensonderhoud geraakt en zijn mensen lange tijd thuis geweest."
Rutte is niet van plan om een belangrijke rol te spelen op deze herdenkingsdag. Hij zal met minister De Jonge van Volksgezondheid aanwezig zijn. "Ik ga er niet zelf staan te schitteren. We gaan echt mensen die zo hard gewerkt hebben in het zonnetje zetten."