De Italiaanse premier Conte heeft collega Rutte bezocht om hem te bewegen tot een soepeler opstelling tegenover het Europese herstelfonds.
Conte en Rutte spraken over het Europese herstelfonds van 750 miljard euro voor EU-lidstaten met economieën die zwaar zijn getroffen door het coronavirus, zoals Italië en Spanje. Het plan is om dit fonds voor twee derde uit subsidies en voor een derde uit leningen te laten bestaan.
Nederland is samen met Oostenrijk, Zweden en Denemarken tegen het voorstel van de Europese Commissie. De vier willen dat er alleen leningen worden verstrekt, en wel onder strenge voorwaarden. In ruil voor een lening moeten de ontvangende landen economische hervormingen doorvoeren, vindt Rutte. "Italië moet leren zelf zijn broek op te houden, zei hij begin juli tegen een Italiaanse krant.
Voor de aankomst van de Italiaanse politicus op het Binnenhof stond PVV-leider Wilders tussen het op afstand gehouden publiek met een protestbord 'Geen cent naar Italië'. "Ik hoop dat Rutte dit bord ziet. Laat Italië zijn eigen boontjes maar doppen", aldus Wilders.
De PVV is tegen elke financiële steun aan de door corona getroffen EU-landen, of het nu om leningen of om giften gaat. Nederlandse burgers en bedrijven hebben het zelf moeilijk door de coronacrisis, zegt Wilders.
Premier Rutte, die op zijn Italiaanse collega stond te wachten, zag de PVV-leider tussen het publiek staan en schertste dat hij de tekst beter in het Italiaans had kunnen formuleren. Conte kwam met een groot gevolg aan en liep meteen naar binnen bij het ministerie van Algemene Zaken.
Na afloop van het gesprek gingen Rutte en Conte dineren in een Italiaans restaurant in de Haagse binnenstad. Na het bezoek twitterde de premier dat het "altijd goed is om te spreken met mijn Europese collega-regeringsleiders."