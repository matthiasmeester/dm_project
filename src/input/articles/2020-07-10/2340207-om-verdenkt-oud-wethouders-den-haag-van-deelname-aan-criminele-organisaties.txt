Het Openbaar Ministerie verdenkt de Haagse oud-wethouders Richard de Mos en Rachid Guernaoui van deelname aan criminele organisaties, meineed, corruptie en schending van hun ambtsgeheim.
Volgens justitie zaten de wethouders in criminele organisaties met enkele vastgoed- en horecaondernemers. Ze worden waarschijnlijk in september en oktober verhoord. Beiden weerspreken de beschuldigingen. Volgens hen is er sprake van een "aanhoudende lastercampagne" van het OM.
Bij de wethouders werden in oktober vorig jaar invallen gedaan, zowel in hun kantoor in het stadhuis van Den Haag als in hun woningen. Ze legden hun functie in oktober 2019 neer. Het college van Den Haag viel over de kwestie.
Beide wethouders zaten namens Hart voor Den Haag/Groep de Mos in het college. Die is met acht zetels grootste partij van Den Haag. Ook een raadslid van de partij is verdachte. Het OM verdenkt dat raadslid van meineed en deelname aan de criminele organisatie met de horecaondernemers. Een van de wethouders wordt bovendien verdacht van het inhuren van een illegale klusjesman.
In de zaak worden ook drie vastgoedondernemers en twee horecaondernemers verdacht. Hun wordt vooralsnog verweten dat ze betrokken zijn bij de schending van ambtsgeheimen door de wethouders en omkoping van de politici. Een van hen had bovendien een vuurwapen, zegt het OM.
In het onderzoek door de rijksrecherche naar corruptie en omkoping komt een beeld naar voren van geldstortingen, betalingen voor het maken van een website, (promotie)filmpjes, een verkiezingscampagne en etentjes, het lekken van vertrouwelijke informatie, voorkeursbehandelingen, omkoping van kiezers en het verstrekken van vergunningen. Het OM verwacht dat de zaak op z'n vroegst eind 2021 wordt behandeld.
Beide oud-wethouders zeggen in een verklaring "met grote verbijstering" kennis te hebben genomen van de berichtgeving. "Het OM maakt zich met nieuwe valse beschuldigingen, laster en leugens schuldig aan de verdere karaktermoord op een politieke partij en haar achterban", zegt De Mos.
Hij vindt dat er sprake is van een politiek proces. "Deze nieuwe en ongefundeerde beschuldigingen, waarvan de inhoudelijke behandeling pas rondom de gemeenteraadsverkiezingen van maart 2022 zal plaatsvinden, tonen aan dat dit een politiek proces is, om ons rücksichtslos en ongenadig hard kapot te maken", meldt hij.
Ook Guernaoui zegt dat De Mos en hij niets verkeerd hebben gedaan. "Wij krijgen onze inkomsten uit contributie, afdracht van raadsleden en wethouders én van donaties."