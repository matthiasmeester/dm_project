Van de mensen die zijn aangewezen op langdurige zorg zijn tijdens de corona-uitbraak ruim 5500 mensen meer overleden dan verwacht kon worden op basis van voorgaande jaren.
Dat meldt de Nederlandse Zorgautoriteit (NZa) in een rapport over de effecten van de corona-uitbraak op de langdurige zorg tussen begin maart en half juni. De NZa kan niet zeggen hoeveel overlijdensgevallen samenhingen met het virus.
Ook is niet bekend hoeveel van de 5500 mensen met een indicatie voor de Wet langdurige zorg (Wlz) in een verpleeghuis woonden. Een deel kan ook nog thuis zorg hebben gekregen van bijvoorbeeld de wijkverpleging, zegt een woordvoerder.
In verpleeghuizen stonden eind mei 5861 bedden leeg. Sinds begin dit jaar daalde de bezetting in de huizen met ruim vier procent. De regionale verschillen zijn groot: van een afname van 0,1 procent tot een afname van tien procent.
"De bezettingsgraad neemt af vanwege hogere sterfte. Daarnaast is een mogelijke reden voor de afname dat mensen de afgelopen tijd een opname hebben uitgesteld", aldus de NZa. De daling lijkt inmiddels gestopt.
Tegelijkertijd is het aantal wachtenden toegenomen. Dit geldt vooral voor mensen die al langdurige zorg krijgen, maar wachten om geplaatst te worden in de instelling van hun voorkeur.