In de regio IJsselland is het sinds 18.00 uur verboden om met landbouwvoertuigen te demonstreren. Het verbod geldt in eerste instantie voor een week. Dat heeft de burgemeester van Zwolle en het hoofd van de veiligheidsregio, Peter Snijders, gezegd.
Aanleiding voor het verbod is de reeks boerenprotesten die vandaag in de regio Zwolle werden gehouden. Een groep boeren had zich in de ochtend bij een distributiecentrum van Albert Heijn in Zwolle verzameld en de ingang geblokkeerd.
Burgemeester Snijders eiste dat ze om 13.30 uur zouden vertrekken bij het centrum. Volgens hem belemmerden de betogers een "vitale maatschappelijke functie in de regio" en was de verkeersveiligheid in het geding.
Door het protest konden vrachtwagens het terrein niet meer op en af. Albert Heijn verwacht dat de winkels voor vandaag genoeg voorraad hebben. "Morgen is er mogelijk wel wat effect zichtbaar." Volgens een woordvoerder van het bedrijf stokte door het protest de bevoorrading van zo'n 230 winkels.
De betogers keren zich tegen een plan van minister Schouten van Landbouw. Zij wil dat boeren voer met minder eiwit geven aan hun koeien om de stikstofuitstoot te temperen. De protesterende boeren vinden het plan van Schouten slecht voor de gezondheid van de dieren en willen ervan af. Ook willen ze meer geld voor hun producten, omdat ze extra kosten moeten maken om te voldoen aan de stikstofeisen.
Bij het distributiecentrum stonden tientallen trekkers, zoals te zien is op deze beelden:
Vanmiddag werd ook met zeker vijftig trekkers gedemonstreerd bij supermarktbranchevereniging CBL in Leidschendam. Daar voerden de actievoerders overleg met de organisatie. CBL zegde toe om met boeren, supermarkten en producenten om tafel te gaan onder de noemer 'Voedselcollectief'. Rond 18.30 uur werd de actie beÃ«indigd.
Ook boerenactiegroep Agractie wendde zich vandaag tot het CBL. In een brief stellen ze dat zij onder de kostprijs zuivel produceren en meer betaald willen krijgen voor melk. De prijs van zuivel zou met 5 eurocent per liter omhoog moeten.
Agractie schrijft dat er bij supermarkten wordt gedemonstreerd omdat die als "belangrijke reden" worden gezien waarom boeren te weinig ontvangen.
CBL-directeur Marc Jansen zegt de zorgen van de boeren te begrijpen. Maar de branchevereniging stelt ook dat supermarkten de boeren collectief niet meer mogen betalen voor zuivel omdat dit volgens de mededingingsregels verboden is.
Jansen zei niet blij te zijn met de recente "estafette van blokkades" bij distributiecentra. "Wij zijn geen partij in de stikstofdiscussie, maar worden erbij gehaald om druk op te bouwen richting het kabinet."
Hoeveel schade de supermarkten door de acties hebben geleden, kan het CBL nog niet zeggen. 
Eerder deze week onderbrak landbouwminister Schouten een werkbezoek aan Zeeland omdat de weg met trekkers werd geblokkeerd. De politie raadde haar af om het bezoek voort te zetten.
De minister zei daar vanochtend over dat ze het afbreken van het bezoek betreurt. "Demonstreren is een groot goed maar er zijn ook regels. Deze week is het niet overal goed gegaan. Als je sympathie gaat verliezen ben je verder van huis. Ik denk dat het niet slim is om het op die manier te doen. Ik wil gewoon in gesprek blijven, dat is mijn inzet"
Schouten doet overigens aangifte vanwege doodsverwensingen aan haar adres in een besloten Facebookgroep van Farmers Defence Force, meldt het Reformatorisch Dagblad. Ook minister Ollongren doet aangifte. Eerder stapte D66-Kamerlid De Groot om dezelfde reden al naar de politie.