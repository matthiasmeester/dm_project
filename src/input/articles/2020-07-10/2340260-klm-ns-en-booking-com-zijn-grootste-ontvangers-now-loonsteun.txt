KLM is verreweg de grootste ontvanger van steun uit de NOW-regeling. Met die maatregel betaalt het rijk een deel van het loon van werknemers bij door corona gedupeerde bedrijven. Het luchtvaartbedrijf kreeg ruim 290 miljoen euro als tegemoetkoming voor de salarissen van medewerkers die niet konden werken vanwege de coronacrisis. Dat blijkt uit cijfers die uitkeringsorganisatie UWV online heeft gezet.
Daarmee voert de Koninklijke Luchtvaart Maatschappij NV ruimschoots de top 5 van steunontvangers aan. Opvallend is dat veel bedrijven met verschillende dochterbedrijven geld hebben aangevraagd. Zowel KLM, Booking als de NS staan bijvoorbeeld nog een keer in de top 100 van NOW-ontvangers.
De NS gaat de ontvangen steun overigens terugbetalen, omdat voor het openbaar vervoer een apart steunpakket komt. 
Zo ziet de top 5 eruit, gebaseerd op de honderd hoogste NOW-uitkeringen.
Ook zijn er bedrijven die meerdere keren geld hebben ontvangen. Center Parcs Netherlands NV kreeg bijvoorbeeld acht subsidies voor dochterondernemingen, elk lager dan een miljoen euro. Opgeteld ontving het vakantieparkbedrijf 5,4 miljoen euro, goed voor een plaats 61.
De bedragen werden uitgekeerd over de periode maart tot en met mei. Als een bedrijf door corona ten minste 20 procent minder omzet draaide, kon het een beroep doen op de steun waarbij tot 90 procent van de salarissen ( tot een bedrag van maximaal 9538 euro per maand) doorbetaald werd.
Het eerste noodpakket met financiÃ«le overheidssteun vanwege de coronacrisis heeft in totaal zo'n 2,6 miljoen mensen bereikt. Inmiddels loopt al een tweede steunronde, de NOW II.
Het UWV kent laagdrempelig steun toe en betaalt snel een voorschot, dat 80 procent van de aanvraag beslaat, uit. Die voorschotten kunnen wel weer teruggevorderd worden als achteraf blijkt dat een bedrijf toch niet aan de voorwaarden voldeed.