ING voert een nieuwe heffing voor klanten in: de buitenlandtoeslag. Vanaf oktober betalen Nederlandse klanten die in het buitenland wonen 12 euro per jaar voor hun betaalrekening boven op de reguliere kosten.
"Wij vinden dat iedereen die een betaalpakket bij ons heeft, bijdraagt aan de kosten van het pakket", zegt de bank. "Voor klanten die in het buitenland wonen, zijn de kosten die wij maken gemiddeld hoger. Dit omdat de controles voor klantmonitoring complexer zijn. Ook zijn de kosten voor ondersteuning van je bankzaken en gebruik van je betaalrekening hoger."
Het CDA heeft aan de Europese Commissie gevraagd of de heffing in strijd is met Europese regels. "Dat juist ING, dat een recordboete moest betalen wegens falend toezicht op witwaspraktijken, nu de kosten eenzijdig op veelal trouwe, kleine klanten wil afwentelen voelt moreel niet goed", zegt CDA-europarlementarier Esther de Lange. "We willen zo snel mogelijk opheldering van de Europese Commissie over deze vorm van discriminatie door een grote bank."
Verschillende klanten in het buitenland zijn niet blij met de aankondiging van de bank. Ze wijzen erop dat hun kosten voor de betaalrekening in één klap met 65 procent toenemen.
De Consumentenbond heeft enkele klachten gekregen, bijvoorbeeld van een Nederlander in Spanje. "Ik vind het belachelijk dat ik extra moet gaan betalen voor een Nederlandse rekening die ik zelden gebruik en nodig heb voor het storten van mijn Nederlandse pensioen."
Hoeveel klanten er in het buitenland wonen, wil de bank uit concurrentieoverwegingen niet zeggen. Er wonen ongeveer een miljoen Nederlanders in het buitenland.
Ook ABN Amro overweegt klanten in het buitenland extra te laten betalen voor hun rekening. De bank wijst op extra kosten die worden gemaakt om aan regelgeving te voldoen. Er is nog geen beslissing genomen over een eventuele heffing.
Toezichthouder AFM bekijkt of de toeslag volgens Europese regels is toegestaan. Volgens die regels is het verboden EU-burgers een hogere prijs voor goederen en diensten te vragen op basis van het land waar de klant woont. Wel mag er een uitzondering worden gemaakt als de leveringskosten per land verschillen.
ING zegt dat er een uitzondering is op financiële diensten en dat een toeslag dus is toegestaan.
Een andere maatregel die de bank neemt is dat studenten moeten gaan betalen als ze meer dan 12 keer per jaar geld opnemen. Een opname kost dan 80 cent. Voor betaalrekeningen met twee rekeninghouders die nog geen toeslag betaalden, wordt voortaan een toeslag ingevoerd van 1,10 euro per maand. Omdat er meer transacties dan gemiddeld op die rekeningen plaatsvinden, kost het volgens de bank meer geld om die transacties te verwerken. Bij sommige andere banken is die heffing er al.
De bank maakte vanochtend een andere maatregel bekend. Een kwart van de bankkantoren in Nederland sluit binnenkort voorgoed zijn deuren.