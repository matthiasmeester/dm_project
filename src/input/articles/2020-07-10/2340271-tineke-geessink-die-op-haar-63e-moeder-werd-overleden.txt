Tineke Geessink, de vrouw die in 2011 op 63-jarige leeftijd beviel van een meisje, is overleden. Geessink laat een dochter van 9 na. Geessink stierf op 25 juni in Sint Annaparochie, laat haar familie weten. De doodsoorzaak is niet bekendgemaakt.
Geessink haalde de publiciteit als de oudste zwangere vrouw van Nederland. De Friezin raakte via eiceldonatie in het buitenland zwanger. Negen jaar geleden beviel ze in het ziekenhuis van Leeuwarden van een gezonde dochter.
In Nederland werd Geessink geweigerd voor een ivf-behandeling omdat de leeftijdsgrens daarvoor op 45 jaar lag. Artsen vonden de risico's van reageerbuisbevruchting op latere leeftijd te groot.
Geessink week daarom uit naar ItaliÃ«. Daar was zij onder behandeling bij Severino Antinori, de arts die is gespecialiseerd in vruchtbaarheidsbehandelingen bij vrouwen boven de 50 en zelfs 60 jaar.
De zwangerschap van Geessink leidde destijds tot nogal wat consternatie. Daarbij werd de vraag opgeworpen of een zwangerschap op 63-jarige leeftijd nog ethisch is, gezien het risico dat het kind de moeder al op jonge leeftijd kan verliezen.
In een interview met de NOS zei Geessink daarover: "Mijn kinderwens gaat zo diep, dat ik dit er allemaal voor over heb. Niemand weet van tevoren hoe oud hij of zij wordt. Ik hoop dat mijn dochter en ik nog heel lang van elkaar kunnen genieten."
De familie van Geessink laat weten dat de opvang van haar dochter goed geregeld is.