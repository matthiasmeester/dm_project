Goedemorgen! Ook vandaag zijn er weer demonstraties tegen de coronamaatregelen, dit keer in Amsterdam en in Groningen. En de SpaceX Dragon keert terug op aarde na twee maanden in de ruimte.
Het weer: in de ochtend valt er nog een enkele bui, maar in de loop van de dag breekt de zon door. Het wordt 20 tot 25 graden.
Ga je op pad? Hier vind je het overzicht van de werkzaamheden en files en de situatie op het spoor.
In Groot-Brittannië is een parlementslid en oud-staatssecretaris van de Conservatieve Partij opgepakt. Hij wordt beschuldigd van verkrachting, meldt de krant The Sunday Times. Volgens de politie gaan de aantijgingen over vier incidenten tussen juli 2019 en januari 2020.
De beschuldigingen komen van een vrouw van in de twintig, die voorheen zijn parlementair medewerker was. Zij zegt dat ze afgelopen jaar door het parlementslid is misbruikt, terwijl ze een relatie hadden. De man zou haar hebben gedwongen tot seks, waarna ze naar het ziekenhuis moest. Het is niet bekend om welke oud-staatssecretaris het gaat. De politie wil alleen kwijt dat het een man van in de vijftig is.
Sinds afgelopen week weten we waar Vincent van Gogh zijn allerlaatste schilderij, Boomwortels, maakte: in Auvers-sur-Oise. Maar die ontdekking leidt in het Franse dorpje inmiddels tot onrust en ruzie. Betrokkenen discussiëren vooral over van wie de grond precies is en wie eigenaar is van de bomen. De wortels staan achter een grijs schot, tot frustratie van inwoners en toeristen.
Bekijk hier de ontrafeling van het mysterie rond Van Gogh:
Fijne dag!