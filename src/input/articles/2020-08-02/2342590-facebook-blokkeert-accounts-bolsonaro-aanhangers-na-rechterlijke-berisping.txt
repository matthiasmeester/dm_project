Facebook zegt te voldoen aan het bevel van een Braziliaanse rechter om de accounts van twaalf aanhangers van president Bolsonaro te blokkeren die een nepnieuws-netwerk zouden onderhouden.
Het bedrijf is hierover met een statement gekomen nadat een rechter van het hooggerechtshof vrijdagavond oordeelde dat Facebook het bevel niet volledig had opgevolgd. Volgens de hoge rechter waren de accounts nog steeds online en werden er nog berichten op geplaatst. Hij zegt dat het bedrijf daarom zo'n 367.000 euro boete moet betalen.
Facebook zegt dat het wel aan de eis heeft voldaan door in te stellen dat de pagina's en profielen niet konden worden gezien vanuit Brazilië en gaat in beroep. Toch heeft de techgigant aanvullende maatregelen genomen en zijn de accounts nu wereldwijd geblokkeerd.
Het bedrijf noemt de gang van zaken in de verklaring extreem en zegt dat de vrijheid van meningsuiting wordt aangetast, ook buiten de jurisdictie van Brazilië.
De twaalf geblokkeerde accounts zijn onderdeel van een nep-nieuwsonderzoek in Brazilië. 
Die accounts waren van verschillende zakenmensen, een activist en de voorzitter van de conservatieve politieke partij PTB, Roberto Jefferson. Bolsonaro-aanhangers zouden via de accounts desinformatie hebben verspreid.
Rechter Moraes, in 2016 en 2017 nog minister van Justitie, hoopt met het blokkeren van de accounts te voorkomen dat ze worden gebruikt om "mogelijke criminele handelingen te verrichten". 