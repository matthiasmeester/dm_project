Het aantal bosbranden in de Braziliaanse Amazone is ten opzichte van vorig jaar toegenomen met meer dan een kwart. Vorige maand werden er 6803 bosbranden geregistreerd. Dat is een stijging van 28 procent vergeleken met juli 2019, toen er 5318 werden geteld, meldt het Braziliaanse agentschap voor ruimteonderzoek (INPE).
In drie jaar tijd waren er in de juli-maanden niet zoveel branden als afgelopen maand. Milieuactivisten maken zich zorgen over de stijging. Ze zijn bang dat er een soortgelijke piek komt als vorig jaar in augustus.
Eind augustus 2019 werd een recordaantal bosbranden geteld in heel BraziliÃ«. Het aantal bosbranden was toen opgelopen tot 71.497, het hoogste aantal sinds het begin van de telling in 2013. In het Braziliaanse Amazonegebied werden dat jaar in totaal bijna 40.000 branden geteld.
Bosbranden komen in het droge seizoen van nature veel voor in het gebied, maar ze worden ook veroorzaakt door boeren die delen van het woud ontbossen. Bijvoorbeeld om het geschikt te maken voor veeteelt of het telen van soja, dat onder meer wordt verkocht als veevoer.
Vorig jaar was er wereldwijd veel verontwaardiging over de bosbranden als gevolg van de ontbossing in de Amazone. De Braziliaanse regering zou te weinig doen tegen de branden.
In december vorig jaar gaf de Braziliaanse regering aan hulp nodig te hebben om de ontbossing van het Amazonewoud aan te pakken. Maar een paar maanden geleden zei minister Salles (Milieu) in de coronacrisis "een kans" te zien om de strenge milieuregels in zijn land te versoepelen.
"De pers heeft het alleen maar over covid", zei Salles eerder in een ministersvergadering. "Dat biedt ons de mogelijkheid om veranderingen door te voeren en regels te versoepelen." Hij staat bekend als een voorstander van economische ontwikkeling van het grootste regenwoud op aarde.
Salles heeft eerder gezegd niet in alle gevallen tegen ontbossing te zijn, omdat de kap van bomen geld oplevert. De lege grond kan vervolgens worden gebruikt als landbouwgrond. Ook president Bolsonaro klaagt regelmatig over de strenge milieuwetten van zijn land.