De Dragon-capsule van SpaceX is terug op aarde. De capsule met daarin astronauten Bob Behnken en Doug Hurley landde succesvol rond 20.48 uur Nederlandse tijd voor de kust van Pensacola, een kustplaats in Florida aan de Golf van Mexico.
Het is de eerste bemande landing van SpaceX en daarom een belangrijk moment voor het ruimtevaartbedrijf van Elon Musk. Het was 45 jaar geleden dat astronauten voor het laatst in zee landden. SpaceX is het eerste commerciÃ«le bedrijf dat mensen naar de ruimte heeft gebracht. De missie met de Dragon was ook de eerste bemande Amerikaanse ruimtevlucht sinds 2011.
Hangend aan parachutes landde de Dragon op het water, daarna takelde een schip de capsule aan boord:
Behnken en Hurley verbleven twee maanden in het ruimtestation ISS. Daar hebben ze onder meer wetenschappelijke experimenten uitgevoerd en de al aanwezige astronauten geholpen met onderzoek.
Na de landing werd hun capsule op een schip gehesen. Vanwege extra checks naar giftige gassen duurde het vervolgens nog even voordat de astronauten van boord konden. Iets meer dan een uur na de landing werden ze naar buiten geholpen.
Behnken en Hurley worden nu medisch onderzocht. Daarna gaan ze naar Houston, waar ze worden herenigd met hun familie.
De Dragon-capsule werd vannacht losgekoppeld voor de terugreis van zo'n 19 uur naar de aarde. De Dragon keerde terug in de dampkring met 28.000 kilometer per uur en remde af tot 24 kilometer per uur bij de landing.
SpaceX-topman Elon Musk, ook de man achter autofabrikant Tesla, werkte achttien jaar toe naar dit moment. Hij maakte het tot zijn persoonlijke doel om de mens vanaf Amerikaanse bodem de ruimte in te sturen.
De volgende missie met een soortgelijke capsule staat al gepland; in september vertrekken niet twee, maar vier astronauten naar het ISS die daar een half jaar zullen blijven. De Dragon-capsule die nu is geland, wordt opgeknapt en klaargemaakt voor een missie volgend jaar.
Musk wil uiteindelijk met een nieuw prototype raket, Starship, naar de maan en uiteindelijk naar Mars vliegen.