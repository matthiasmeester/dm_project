De afgelopen weken sprak de NOS met werknemers van slachterij Van Rooi Meat in Helmond over de coronamaatregelen in het bedrijf. Kunnen ze goed beschermd hun werk doen? En wat gebeurt er als ze klachten hebben die kunnen wijzen op een besmetting?
De rode draad in de gesprekken bleek angst. Werknemers zeggen bang te zijn hun baan te verliezen. Ook zeggen sommigen dat ze instructies kregen om te liegen bij gezondheidsverklaringen. De klokkenluiders verwachten dat het openlijk melden van klachten het einde van hun arbeidscontract betekent.
"Je bent heel kwetsbaar. Als ik de waarheid had gezegd, kon ik waarschijnlijk niet terugkeren", zegt een Poolse man. "Het is de normale praktijk: als je ziek bent of je ziek meldt, ga je eruit. Het gebeurt ook los van corona."
Sommigen durven wel te zeggen dat ze klachten hebben, maar kregen te horen dat ze gewoon moesten doorwerken. "Ik had verhoging en moest doorwerken. Die klachten heb ik drie tot vier weken gehad. Ik heb laten weten dat ik klachten heb, ik heb zelfs gevraagd om vakantiedagen, maar die kreeg ik niet", zegt een Roemeense werknemer.
Marc van Rooi, mede-eigenaar van het bedrijf ontkent stellig tegen de NOS dat hij aan medewerkers de instructie heeft gegeven om te liegen over klachten. Ook zegt hij dat medewerkers die zeggen klachten te hebben, hun baan niet verliezen. "We hebben maar één belang en dat is om de fabriek coronavrij te houden".
Lees in dit artikel een uitgebreidere reactie van Van Rooi Meat.
"Vul het zo in dat je niets hebt", kreeg een andere arbeidsmigrant te horen toen hij zei een hoestje te hebben. Ook met temperatuurcontroles zou niet iedereen worden getest; volgens de medewerker worden mensen met koorts daarbij bewust overgeslagen.
"Ze vinden de veiligheid van mensen niet belangrijk", zeggen werknemers die we spraken:
Om te controleren of mensen met klachten niet aan het werk gaan, moeten er iedere dag bij binnenkomst gezondheidsverklaringen worden ingevuld. Een aantal medewerkers vertelt over een bijeenkomst waarbij ze zijn opgedragen om te liegen:
"Er is een vergadering geweest in de kantine, daar is ons uitgelegd dat we 'nee, nee, nee' moesten invullen. De grote baas, een Nederlander, gaf in het Engels instructies aan de supervisor. Wij spreken Engels, dus we konden horen dat we moesten liegen", aldus een van hen.
Ook andere werknemers zeggen dat er wordt gesjoemeld rondom de verklaringen. "Toen de formulieren in onze taal op waren, kregen we formulieren in een andere taal. Die konden we niet lezen, maar moesten het toch invullen", zegt een Poolse man.
Het wil niet zeggen dat corona de werknemers niets kan schelen. Ze maken zich wel degelijk zorgen en zijn bang om besmet te raken. "Ik heb het gevoel dat ik besmet kan raken op allerlei manieren, want mensen worden niet gecontroleerd", zegt een Pool.
Een Roemeense werknemer zegt geen informatie te krijgen vanuit het bedrijf over het aantal mensen dat besmet is en hoe ze zich kunnen laten testen. "Er is me nooit iets verteld over testen. Wij bestaan niet eens hier, we hebben geen contract. Ik wil getest worden om te weten of ik in orde ben en geen gevaar ben voor de gezondheid van anderen."
Een medewerker zegt zich een controle te herinneren waarbij de GGD, samen met een leidinggevende, in een paar minuten door de slachterij "stampte". Die controles worden door het bedrijf overigens wel serieus genomen, zegt een aantal werknemers. Er hangen van tevoren aankondigingen in de hal dat de controle eraan komt. Voorafgaand loopt een leidinggevende rond met een meetstok om de 1,5 meter te meten.
"Al die maatregelen zijn een poppenkast voor als de GGD erbij is. Men ging extra opletten als de inspectie erbij was", zegt een Poolse werkneemster. "Recent was er ook nog een controle, toen werd een deel van het personeel van de werkvloer gestuurd, zodat het leek dat het minder druk was", zegt een ander.
De GGD en Veiligheidsregio zien in de bevindingen van de NOS aanleiding om direct nieuwe maatregelen aan te kondigen. GGD-medewerkers gaan onaangekondigde controles van de gezondheidsverklaringen uitvoeren.
Directeur Marc van Rooi van Van Rooi Meats ging voor onze camera in op de verhalen van medewerkers. Bekijk zijn reactie:
De NOS sprak in de afgelopen weken meerdere keren telefonisch en in persoon met in totaal acht medewerkers van Van Rooi Meat uit Helmond. Het gaat in alle gevallen om arbeidsmigranten uit verschillende landen in Europa. Hun namen zijn bekend bij de NOS.
De medewerkers die zijn gesproken voor dit verhaal is anonimiteit beloofd omdat ze grote kans hebben ontslagen te worden, als bekend wordt dat ze hebben met journalisten hebben gepraat.
Dit verhaal is onderdeel van een breder onderzoek dat is uitgevoerd door onderzoekscollectief Lighthouse Reports samen met Der Spiegel, Mediapart, Euronews en de NOS.