Bijna 8000 inwoners van Riverside County in Zuid-Californië hebben dit weekend hun huis moeten verlaten vanwege bosbranden. Het vuur ontstond vrijdag op zo'n 120 kilometer van miljoenenstad Los Angeles. Inmiddels hebben de vlammen zich al over meer dan 15.000 hectare bos verspreid.
De brand is nog altijd niet onder controle, zegt de brandweer van Riverside County, die met blusvliegtuigen probeert de vlammen te blussen en de huizen in de omgeving nat houdt. Het is momenteel erg warm in de provincie, met temperaturen die oplopen tot 40 graden.
"Het is ongelofelijk om al dat vuur op je huis af te zien komen", zegt een inwoner van Riverside County:
Het nationale weerinstituut van de Verenigde Staten heeft een weeralarm afgegeven voor extreme hitte in delen van Californië. In de omgeving van Los Angeles kunnen de hoge temperaturen en droge wind het vuur verder aanwakkeren. Ook komende week blijft het daar warm en droog.
Het is nog onduidelijk wat de oorzaak is van de brand, die door lokale brandweerlieden Apple Fire wordt genoemd. Enkele inwoners zeggen dat ze iemand hebben zien lopen van wie ze vermoeden dat diegene het vuur heeft aangestoken. Die mogelijkheid wordt onderzocht, maar het is nog te vroeg om conclusies te trekken, zegt de brandweer.
In november vorig jaar werd Californië ook geteisterd door bosbranden. Toen zijn tienduizenden hectare grond verwoest. Er vielen tientallen doden.