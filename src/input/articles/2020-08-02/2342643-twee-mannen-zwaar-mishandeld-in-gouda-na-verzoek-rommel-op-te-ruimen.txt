In Gouda zijn vrijdagavond twee mannen zwaar mishandeld nadat een van hen vier jongeren vroeg of ze hun rommel wilden opruimen. De twee slachtoffers van 41 en 45 jaar zijn met zware verwondingen naar het ziekenhuis gebracht.
De mishandeling was op de Doesburgweg, waar een van de slachtoffers woont, meldt Omroep West. Nadat hij had gevraagd of de jongeren hun rommel wilden opruimen, werd hij zo hard geslagen dat hij bewusteloos raakte. Ook de andere man kreeg meerdere klappen. Het viertal ging er na het incident vandoor.
De politie doet onderzoek en zoekt getuigen. De politie denkt dat de daders tussen de 18 en 20 jaar zijn.