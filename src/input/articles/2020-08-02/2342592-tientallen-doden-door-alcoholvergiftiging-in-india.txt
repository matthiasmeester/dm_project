De Indiase politie heeft 25 mensen opgepakt op verdenking van de verkoop van illegaal gestookte alcohol, waaraan tientallen mensen zijn gestorven. Dat gebeurde in de noordelijke staat Punjab. De politiechef zegt dat er 69 mensen na het drinken zijn gestorven, lokale media spreken over 86 doden.
Naast de arrestaties zijn ook een aantal politie-agenten en overheidsfunctionarissen op non-actief gesteld, omdat ze de verkoop niet zouden hebben tegengehouden. De drank werd waarschijnlijk in grote hoeveelheden geproduceerd en zou bij eettentjes op straat aan reizigers en dorpsbewoners zijn verkocht.
Alcoholvergiftiging, veroorzaakt door illegale stook, is een groot probleem in India. Veel arme mensen kunnen alcoholische dranken uit de winkels niet betalen en gaan op zoek naar goedkopere alternatieven.
Bij een onjuiste bereiding van alcohol kan de zeer giftige stof methanol ontstaan. Ook wordt methanol wel eens toegevoegd om het alcoholpercentage te verhogen, met alle gevolgen van dien.
Vorig jaar kwamen bij soortgelijke incidenten zo'n 200 mensen om het leven; een groot deel van de slachtoffers werkte op een plantage.
Ook in coronatijd, waarbij alcohol niet beschikbaar is tijdens een lockdown, gaat het mis. Afgelopen vrijdag stierven nog tien mensen nadat ze dagenlang een drank hadden gedronken die niet meer bleek te zijn dan desinfecterende handgel aangelengd met water en frisdrank. 