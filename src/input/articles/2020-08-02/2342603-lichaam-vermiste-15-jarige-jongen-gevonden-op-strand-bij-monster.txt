Het lichaam van de 15-jarige Hagenaar, die vrijdagavond verdween in de zee bij Monster, is gevonden. Een zoekactie had gisteren nog niets opgeleverd. Het lichaam is vanmorgen rond 06.30 uur gevonden door wandelaars in de buurt van de Zandmotor, vlak bij de plek waar hij vermist raakte. Zijn familie is op de hoogte gebracht, meldt de politie Den Haag.
Vrijdagavond werd tot laat gezocht naar de jongen, die met twee vrienden was gaan zwemmen. Volgens een woordvoerder van de brandweer Haaglanden hadden ze zich met de stroom laten meevoeren richting Hoek van Holland, om vanaf daar weer terug te zwemmen naar Monster. Dat ging aanvankelijk goed, maar na 19.00 uur raakten ze in de buurt van Monster in de problemen. Volgens de reddingsbrigade kwam dat door de sterke stroming.
De twee vrienden van de jongen konden direct door omstanders uit het water worden gehaald, maar de derde drenkeling verdween uit het zicht.
Met reddingsboten en tientallen vrijwilligers werd naar de jongen gezocht:
Gisteren ging de zoektocht verder met onder meer boten en voertuigen van de reddingsbrigade en het patrouillevliegtuig van de kustwacht. Maar de jongen werd niet gevonden. Vanmorgen troffen wandelaars zijn lichaam dus aan op het strand bij de Zandmotor, een opgespoten zandbank voor de kust van Monster, tussen Hoek van Holland en Kijkduin.
Vrijdag waren op meerdere plekken aan de kust muistromen, sterke stromingen richting open zee. Het water stroomt door geulen die tussen zandbanken liggen. Eerder zei een woordvoerder van de reddingsbrigade dat de stroming in een mui snelheden van 10 Ã  12 kilometer per uur kan bereiken.
Donderdag kwamen drie tieners bij Callantsoog ook in de problemen door een muistroom. Ook het 14-jarige Duitse meisje dat vorige maand werd gevonden in de Noordzee bij Ameland was vermoedelijk terechtgekomen in een mui.