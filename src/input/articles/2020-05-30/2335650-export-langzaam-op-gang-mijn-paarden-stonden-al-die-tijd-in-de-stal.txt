Hoewel de Europese markt hard is geraakt door de coronacrisis is er een lichtpuntje aan de horizon: de export komt langzaam weer op gang, blijkt uit een enquête van ondernemersvereniging Evofenedex en kredietverzekeraar Atradius onder Nederlandse exporteurs.
De export naar landen als Spanje, Italië en Polen nam deze maand fors toe in vergelijking met april. Ook zeggen Nederlandse ondernemers minder belemmeringen te zien in de handel met West-Europese landen.
De versoepeling van maatregelen binnen Europa maken dat de situatie de komende maanden verder zal verbeteren, denkt Evofenedex. De vereniging wijst er wel op dat 64 procent van de bedrijven te maken heeft met inkomensverlies en vraaguitval.
Er zijn wel grote verschillen tussen de sectoren, ziet Evofenedex-directeur Bart Jan Koopman. Zo hebben de paar honderd Nederlandse toeleveranciers van autoproducenten veel last van verminderde vraag uit Duitsland. Ook machinebouwers hebben vraag naar hun producten zien verdwijnen.
Voor andere ondernemers is het niet de vraag, maar de logistiek die hun zaken verstoort. Zo kon Aniek van Santvoort geen paarden meer exporteren doordat geen vliegtuigen meer naar China gingen. De Brabantse ondernemer zag haar handel van de ene op de andere dag helemaal stilvallen.
Haar paarden, waaronder de in China populaire schimmels, stonden al die tijd klaar voor vertrek in stallen waar zij verplicht in moeten staan dertig dagen voor vertrek. Quarantaine, ook voor de paarden dus.
Vanochtend werd voor het eerst sinds januari een groep van haar dieren naar Schiphol gebracht met als eindbestemming China:
Ook nu de export vanuit Nederland langzaam toeneemt, was het krijgen van een plek aan boord geen vanzelfsprekendheid. "Het was redelijk lastig. We hebben verschillende luchtvaartmaatschappijen continu moeten polsen. Vanwege de coronacrisis werd er niet gevlogen en kon er geen verzorger mee", zegt Van Santvoort.
Uiteindelijk kunnen de paarden nu mee omdat KLM oude toestellen gebruikt waarmee zowel goederen als paarden vervoerd worden. "De tickets hiervoor zijn wel duurder dan voor de crisis, het scheelt echt veel", zegt Van Santvoort. "Gelukkig zijn de Chinese klanten daarmee akkoord gegaan, zij wachten al maanden op hun paard. Sommigen al sinds december."
Geen export de afgelopen maanden, betekende ook geen nieuwe inkomsten voor de ondernemer. Ze zegt het te hebben gered dankzij een financiële buffer. Een bedrijfsrisico, noemt ze dat. Gelukkig voor Van Santvoort bleef de vraag naar haar paarden overeind. "Het waren puur de exportproblemen. Je bent afhankelijk van de airlines die niet vlogen, en als ze vlogen, was er geen personeel om te werken."
Dat ze nu voor het eerst weer paarden kan exporteren, betekent niet niet dat het nu weer business as usual is. "Het zal een bijzonder jaar blijven. En de logistieke problemen zijn niet voorbij: het is nog steeds gedoe om in China de paarden af te leveren. Klanten kunnen dan niet rechtstreeks naar de ontvangstlocatie komen, omdat ze op een andere plek wonen."
Dat de problemen nog niet voorbij zijn, zegt ook Evofenedex.
"Je kunt de economie voor een deel uitzetten, dat hebben we gezien met de lockdowns, maar aanzetten is een heel ander verhaal", zegt directeur Koopman. "We hebben nu een gebrek aan consumentenvertrouwen. Er zijn bovendien nog allerlei problemen in de wereld: van het Verenigd Koninkrijk tot de VS, daar is de gezondheidssituatie nog niet eens onder controle, laat staan de economische situatie."