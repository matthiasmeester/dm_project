Grote Amerikaanse artiesten staan stil bij de dood van de 46-jarige George Floyd die omkwam door politiegeweld. Onder anderen zangeressen Beyoncé, Rihanna en Ariana Grande spreken hun boosheid uit tegen de agent die zijn knie in de nek van het slachtoffer legde.
Zangeres Lady Gaga heeft een online-luistersessie van haar nieuwe album afgeblazen. Ze zou met fans naar het album luisteren, maar ze vindt het ongepast vanwege Floyds dood, zei ze op Twitter.
Wie de afgelopen dag veel lof krijgt voor een toespraak is rapper Killer Mike. Op een persconferentie van de burgemeester van Atlanta vanwege de onrust in de stad, nam hij het woord en deed hij een emotionele oproep aan de boze betogers. "Nu is niet de tijd om je huis in brand te steken", zei hij.
Killer Mike riep mensen op om hun boosheid te uiten in het stemhokje. "Het is tijd om de aanklagers weg te stemmen en om betrokkenen verantwoordelijk te houden."
Anderen die hun boosheid uitten zijn basketballer LeBron James, realityster Kim Kardashian en zanger Justin Bieber. Ook rappers Cardi B, Travis Scott, TI, Chance The Rapper en 50 Cent reageerden boos. Actrice Julia Roberts zegt op Instagram dat ze zich nu weer bewust is van haar white privilege: "Als ík gearresteerd word, hoef ik niet te vrezen dat ik vermoord word."
Cardi B, die ruim 66 miljoen volgers heeft op Instagram, wijdde een Instagram-post aan Floyd. "Genoeg is genoeg!", schrijft ze op Instagram. "Wat moet er gebeuren? Een burgeroorlog? Een nieuwe president?"
Rapper Lil Nas X, die vorig jaar wereldwijd succes had met het nummer Old Town Road, maakt op Twitter zijn excuses dat hij niet van zich heeft laten horen over Floyds dood. "Om eerlijk te zijn voelt het tegenwoordig zo normaal dat ik zelf doof ben voor politiegeweld tegen zwarte mensen", zegt de rapper. "Ik hoop dat er deze keer iets verandert."
Kellie Chauvin, de vrouw van de agent die is aangeklaagd voor de dood van Floyd, heeft aangekondigd dat ze een scheiding heeft aangevraagd na tien jaar huwelijk. "Haar sympathie ligt bij Floyds familie, zijn geliefden en bij iedereen die in de rouw is door deze tragedie", staat in een verklaring die haar advocaat zaterdag naar buiten bracht.