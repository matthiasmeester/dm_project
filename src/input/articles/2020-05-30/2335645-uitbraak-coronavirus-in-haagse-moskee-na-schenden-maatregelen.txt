Bij een moskee in Den Haag zijn minstens 21 leden van de geloofsgemeenschap besmet geraakt met het coronavirus. Dat zeggen ingewijden tegen Omroep West. Eerder deze week is een vooraanstaand lid (77) aan het virus overleden. Enkele leden van vereniging Faizul-Islam, waar de moskee onder valt, hebben de gemeente Den Haag opgeroepen om in te grijpen.
De besmettingen zouden komen doordat in de moskee, die door het bestuur officieel op 12 maart werd gesloten, toch bijeenkomsten zijn gehouden. Daarbij werd ook geen rekening gehouden met de coronamaatregelen. Zo zouden diensten door meer dan dertig personen zijn bijgewoond zonder daarbij de afstand van 1,5 meter aan te houden.
Dat er ondanks de sluiting van de moskee bijeenkomsten zijn geweest, zou onder andere komen doordat er zo'n honderd sleutels van het pand in omloop zijn.
Op vrijdag 22 mei ontving het bestuur van de moskee een bericht van een bezoeker die positief was getest op het coronavirus. De bezoeker was de vrijdag daarvoor voor het laatst in de moskee. Hierop is het bestuur naar eigen zeggen opnieuw in actie gekomen en is besloten het pand tot 10 juni te sluiten.
Of de moskee ook sindsdien dicht is gebleven, is niet duidelijk. Bronnen zeggen tegen Omroep West dat er ondanks de besmetting tijdens het Suikerfeest toch een gebedsdienst is georganiseerd.
Volgens ingewijden zijn de bestuursvoorzitter en de imam nu ook besmet met het coronavirus. Dat is niet bevestigd. De moskee was niet bereikbaar voor commentaar.
De gemeente laat weten dat er meerdere meldingen zijn geweest over bijeenkomsten in de moskee en dat het bestuur daarop is aangeschreven. Daarbij wordt gewezen op de noodverordening, waarin is vastgelegd dat er een uitzondering is voor het openstellen van gebedshuizen, "mits daarbij niet meer dan dertig personen bij aanwezig zijn". Er wordt pas actie ondernomen als overtreders op heterdaad worden betrapt.