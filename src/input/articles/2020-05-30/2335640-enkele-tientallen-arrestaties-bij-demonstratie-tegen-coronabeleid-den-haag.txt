De politie in Den Haag heeft enkele tientallen demonstranten aangehouden bij betogingen tegen de coronamaatregelen van het kabinet. Dat gebeurde in de buurt van het centraal station.
Betogers weigerden uit elkaar te gaan. Ze bleven in groepen hangen bij het station. Een van de groepen werd ingesloten, de deelnemers werden gearresteerd. Het gaat in totaal om 37 arrestaties. 35 personen werden aangehouden vanwege overtreding van de wet openbare manifestaties. Twee anderen werden aangehouden vanwege "andere feiten", meldt een politiewoordvoerder.
De arrestanten moesten plaatsnemen in een bus. Voor ze instapten, kregen ze van agenten een mondkapje.
Bekijk beelden van de arrestaties hier:
Op meerdere plekken in de stad zijn demonstranten op de been, zoals het Malieveld, de aangrenzende Koekamp en Plein 1813. Per locatie mogen er maximaal dertig demonstranten zijn en ze moeten anderhalve meter afstand van elkaar houden.
De betogers demonstreren niet alleen tegen de lockdownmaatregelen, maar ook tegen 5G en tegen het kabinet als geheel.
Eerder op de dag werden al twee mannen aangehouden. Een van hen werd aangehouden door drie agenten in burger. Waarom dat gebeurde, wilde de politie niet zeggen. "Dat is een operationele vraag, daar doen we geen mededelingen over."