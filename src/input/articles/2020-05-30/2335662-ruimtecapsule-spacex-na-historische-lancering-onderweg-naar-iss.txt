Voor het eerst heeft een commercieel bedrijf een bemande ruimtecapsule gelanceerd. Rond 21.30 uur vertrok de Crew Dragon van het bedrijf SpaceX, met aan boord NASA-astronauten Doug Hurley en Bob Behnken van het Kennedy Space Center in Florida, naar ruimtestation ISS.
Kijk de lancering hier terug:
De fases na de lancering verliepen vervolgens probleemloos. Zo landde zoals gepland kort na de lancering een deel van de Falcon 9-raket op een schip van SpaceX, om weer hergebruikt te kunnen worden.
Na ongeveer een kwartier waren de astronauten in een baan om de aarde en lieten ze weten dankbaar te zijn voor "de geweldige rit naar de ruimte".
Eigenlijk hadden Hurley en Behnken woensdag al moeten vertrekken naar het ISS, maar toen werd de lancering iets meer dan een kwartier van tevoren afgeblazen vanwege slechte weersomstandigheden.
Ook vandaag waren de omstandigheden niet ideaal; rond het lanceerplatform op Cape Canaveral was het bewolkt en regenachtig. Tot een uur voor de lancering leek de lancering wederom geannuleerd te worden. Maar ongeveer een half uur voor vertrek klaarde het op rond de basis en werd er groen licht gegeven.
"Het is een eer om hiervan deel uit te mogen maken", zei Behnken zo'n 10 minuten voor de lancering nog vanuit de cockpit. Kort daarna zagen onder anderen de Amerikaanse president Trump en zijn vicepresident Pence, die naar Florida waren afgereisd, de Falcon 9-raket met veel rook en vuur de aarde verlaten.
Behnken en Hurley zijn twee ervaren NASA-astronauten en werken al vijf jaar lang mee aan deze missie.
Naar verwachting zullen ze met de Crew Dragon 19 uur onderweg zijn naar het ISS-station, dat op zo'n 400 kilometer boven de aarde vliegt. Het is de bedoeling dat ze daar zo'n 110 dagen blijven om het ruimtestation voor te bereiden op bemande missies. Ook zullen ze de al aanwezige astronauten helpen met onderzoek.
De lancering van vandaag betekende ook dat er voor het eerst in bijna tien jaar weer een bemande raket vanaf Amerikaanse bodem is vertrokken. In 2011 kwam er een eind aan het Space Shuttle-programma. Sindsdien waren de Amerikanen voor de lancering van hun astronauten afhankelijk van de Russen.