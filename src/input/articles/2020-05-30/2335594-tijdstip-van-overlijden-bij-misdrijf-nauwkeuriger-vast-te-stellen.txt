Door een nieuwe methode kan de politie bij een misdrijf beter vaststellen wanneer iemand is overleden. De marge rond het tijdstip van overlijden kan zo worden teruggebracht tot gemiddeld drie kwartier, zeggen onderzoekers die de techniek ontwikkelden. Nu is dat nog een paar uur.
De methode komt van onderzoekers van het Amsterdam UMC, de Universiteit van Amsterdam en het Nederlands Forensisch Instituut. Het tijdstip van overlijden is vaak van groot belang in een rechercheonderzoek naar een misdrijf met dodelijke afloop.
"Als een verdachte een alibi heeft voor het tijdstip van overlijden dan kan hij of zij worden weggestreept", zeggen de onderzoekers. "Als er een brede marge is rond het tijdstip van overlijden, dan blijven meer mensen verdacht."
Het model dat tot dusverre wordt gebruikt voor het vaststellen van het tijdstip is niet erg verfijnd, zeggen de onderzoekers. Het is gebaseerd op afkoeling van het lichaam na overlijden. Ook wordt de temperatuur rectaal vastgesteld, waardoor sporen verloren kunnen gaan.
De nieuwe methode werkt met een thermische camera of een sensor die op het lichaam wordt geplakt. Ook wordt rekening gehouden met meer factoren, zoals of het lichaam gekleed is achtergelaten en of het in het water ligt.
De onderzoekers denken overigens dat de marge nog kleiner kan dan drie kwartier. "We werken aan een methode waarmee een lichaam op de plaats delict in 3D vastleggen", zegt de onderzoeksleider, hoogleraar forensische biofysica Maurice Aalders.
"Die houdt in dat er vanuit alle richtingen gefotografeerd wordt, waarmee het programma een 3D-model maakt. Dat wordt direct ingelezen in ons programma om de afkoeling te berekenen. Zo kunnen rechercheurs nog nauwkeuriger voor uiteenlopende lichamen, lichaamshoudingen en situaties het tijdstip van overlijden vaststellen."