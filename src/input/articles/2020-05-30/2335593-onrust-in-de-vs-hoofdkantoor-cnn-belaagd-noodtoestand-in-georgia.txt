Opnieuw zijn in tientallen Amerikaanse steden mensen de straat op gegaan naar aanleiding van de dood van een ongewapende zwarte arrestant, eerder deze week in Minneapolis. In sommige steden, zoals Charlotte, New York en Washington, is daarbij geweld uitgebroken. In Detroit viel een dode toen iemand vanuit een auto schoot op een groep demonstranten.
In Atlanta hebben betogers het hoofdkantoor van CNN belaagd. Ze gooiden met stenen en richtten vernielingen aan het gebouw aan. De politie kon de demonstranten met moeite buiten houden.
Waarom de demonstranten het op CNN gemunt hadden, is niet helemaal duidelijk. "Ze kwamen er toevallig langs", zegt correspondent Marieke de Vries. "Het is het grootste toonaangevende gebouw in het centrum, dus dan is het al gauw een doelwit." Ook op andere plaatsen in Atlanta zijn branden gesticht en politieauto's vernield:
De sfeer in Atlanta is gespannen en grimmig, zegt De Vries. "Op verzoek van de burgemeester van Atlanta heeft de gouverneur van de staat Georgia de noodtoestand uitgeroepen. En er zijn 500 leden van de Nationale Garde opgeroepen. Zij zijn nog niet ingezet, ze worden achter de hand gehouden." 
De nieuwszender CNN werd gisteren zelf nieuws toen een tv-ploeg die verslag deed van rellen in Minneapolis tijdens een live-uitzending werd opgepakt. Volgens de politie gebeurde dat omdat de journalisten ondanks een verzoek van agenten niet weggingen. Na ongeveer een uur werd de tv-ploeg vrijgelaten.
Ook in andere grote steden als Houston, Los Angeles, Denver en Phoenix zijn betogers op straat, met vlaggen van de Black Lives Matter-beweging. Ze droegen borden met de tekst "I can't breathe", de woorden van de stervende George Floyd toen een politieagent in Minneapolis hem maandag minutenlang met een knie tegen zijn nek op het asfalt drukte.
In Minneapolis zelf zijn ook weer betogers op de been, ondanks een avondklok die de burgemeester heeft ingesteld. Het uitgaansverbod is bedoeld om nieuwe rellen te voorkomen, na de ongeregeldheden van deze week. Zo staken betogers de afgelopen dagen een politiebureau in brand en werden winkels geplunderd en aangestoken. De politie zette traangas in.
In Minneapolis geldt voor het eerst een avondklok, van 20.00 uur tot 06.00 uur plaatselijke tijd, voor zeker twee dagen. Mensen die de straat op gaan, riskeren een celstraf van drie maanden en een boete van 1000 dollar.
Het Pentagon heeft eenheden van de militaire politie paraat gezet om in te grijpen als het weer uit de hand loopt in Minneapolis. De laatste keer dat dat in een vergelijkbare situatie gebeurde was in 1992 tijdens rellen in Los Angeles, na de uitspraak in de zaak-Rodney King.
De zwarte taxichauffeur King werd in maart 1991 zwaar mishandeld door agenten die hem wilden aanhouden voor gevaarlijk rijgedrag. Een omstander legde dat vast op film. De beelden leidden tot woede, mede doordat velen aannamen dat de agenten een racistisch motief hadden. Toen een voornamelijk witte jury de vier politiemensen vrijsprak van mishandeling braken rellen uit die dagen duurden. Er vielen meer dan 50 doden en duizenden mensen werden gearresteerd.
Gisteren werd bekend dat de agent door wiens toedoen de 46-jarige Floyd maandag om het leven kwam, is opgepakt. Het Openbaar Ministerie klaagt de 44-jarige politieman aan voor doodslag en dood door schuld. Mogelijk worden ook drie andere betrokken agenten aangeklaagd.