De Oostenrijkse deelstaat Tirol sluit een aantal bergwegen af voor motoren die een geluidsniveau van 95 decibel of meer produceren. De maatregel is bedoeld om de natuur, bewoners en toeristen te ontzien. Het rijverbod gaat al op 10 juni in en geldt ook voor motorrijders uit het buitenland.
Lawaaiige motoren zijn tot 31 oktober niet meer welkom op Alpenroutes als de Lechtalstrasse en de Hahntennjoch-Passstrasse. Daar wordt relatief veel opgetrokken en geremd. Vooral op weekenddagen, waarop volgens onderzoek tot 3300 motoren passeren, leidt dat tot geluidsoverlast.
Een overzicht van de wegen waar het rijverbod geldt staat op de website van de deelstaatregering.
De deelstaatautoriteiten zeggen verder dat het aantal klachten over geluidsoverlast van motoren de laatste jaren is toegenomen. Voor een algemeen rijverbod zou niet voldoende steun zijn; wel voor maatregelen om de lawaaiigste motoren aan te pakken.
In Oostenrijk moeten nu zo'n 4400 motorrijders andere routes zoeken voor hun toertochten. Ruim 61.000 motoren hebben een lager geluidsniveau en zijn dus nog wel welkom.