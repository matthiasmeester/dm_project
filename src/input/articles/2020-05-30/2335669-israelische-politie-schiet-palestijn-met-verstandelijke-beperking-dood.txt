Israëliërs en Palestijnen uiten kritiek op het optreden van de Israëlische politie vanochtend in Jeruzalem. Daar schoten agenten een 32-jarige Palestijn dood die ongewapend was en een verstandelijke beperking had.
Volgens de politie had de man iets vast wat op een wapen leek, werkte hij niet mee en luisterde hij niet naar bevelen. Daarop is hij achtervolgd en neergeschoten.
De ontzetting in Jeruzalem is groot. Zowel in de oude stad als op sociale media wordt met verontwaardiging gereageerd. Daarbij wordt de vergelijking getrokken met het politiegeweld in de VS.
"Hij is in koelen bloede vermoord", zegt de moeder van de gedode man. En ook Palestijnse politici veroordelen de daad scherp.
Maar ook Israëlische parlementariërs reageerden vandaag kritisch. Oppositieleider Yair Lapid noemde de dood van de man "hartverscheurend". "Dit is niet onze manier van doen", zei hij. Israëlische demonstranten liepen vanavond in een protestmars naar het politiebureau, waar een demonstratie werd gehouden.
De afgelopen weken neemt het geweld toe in Israël en de bezette Palestijnse gebieden. Gisteren schoot het Israëlische leger nog een man dood die met zijn auto inreed op een groep militairen op de Westelijke Jordaanoever. Maar de verontwaardiging over het incident van vandaag is groter, omdat het om een onschuldige, ongewapende man ging.
Achtergrond van de oplopende spanningen is de aankondiging van de Israëlische premier Netanyahu dat hij delen van de bezette Westelijke Jordaanoever wil annexeren. Palestijnen zien het gebied als een cruciaal onderdeel van hun toekomstige staat.