Oud-burgemeester van Weert Jos Heijmans heeft de gemeente Weert voor de rechter gedaagd. De gemeente heeft beslag gelegd op al zijn zakelijke communicatie om te onderzoeken of er documenten tussen zitten die ze openbaar moeten maken volgens de Wet Openbaarheid van Bestuur (WOB). Met een kort geding wil Heijmans dat voorkomen, zegt zijn advocaat Jan van der Grinten.
De krant De Limburger probeert via een WOB-verzoek berichten tussen Heijmans en het PvdA-raadslid Fanida Kadra in handen te krijgen. Het gaat onder meer om mailwisselingen en WhatsApp-berichten over een integriteitskwestie die speelt binnen de gemeente. De Limburger onthulde begin dit jaar dat Heijmans 23.000 euro subsidie gaf aan een jongerenstichting waar hij zelf voorzitter van was. Raadslid Kadra heeft een deeltijdbaan bij de stichting. Heijmans heeft destijds de wethouders niet ge√Ønformeerd over die subsidie.
Eind januari legde Heijmans zijn functie tijdelijk neer in afwachting van de resultaten van een extern onderzoek naar de kwestie. In mei meldde hij zich ziek en zei niet meer terug te keren in de rol van burgemeester. Ina Leppink werd benoemd als waarnemer.
Heijmans werd een aantal weken geleden op de hoogte gebracht van het WOB-verzoek. "Hij heeft in zijn communicatie gezocht, maar vond geen stukken die pasten bij het specifieke verzoek dat de krant deed", zegt Van der Grinten. Vervolgens kreeg hij het bericht dat het college beslag had gelegd op al zijn zakelijke communicatie zodat zij kunnen nagaan of Heijmans geen stukken achterhoudt.
Een woordvoerder van de gemeente Weert bevestigt dat er beslag is gelegd op alle communicatie van de oud-burgemeester. "Er wordt een onafhankelijk persoon van buiten de gemeente aangesteld om de communicatie te onderzoeken", laat de woordvoerder weten.
Volgens Van der Grinten is dit onrechtmatig en in strijd met de Algemene verordening gegevensbescherming (AVG). "Een burgemeester is verantwoordelijk voor de openbare orde en heeft onder andere contact met politie en Openbaar Ministerie over criminaliteit binnen de gemeente. Dat soort informatie is ook vertrouwelijk voor de raad en kan dus niet zomaar worden bekeken."
Het kort geding dient op 8 juni voor de rechtbank in Roermond. Komende woensdag bespreekt de gemeenteraad al de resultaten van het integriteitsonderzoek van Bureau Berenschot. Ook de rol van Kadra is op verzoek van het raadslid zelf in dit onderzoek meegenomen.