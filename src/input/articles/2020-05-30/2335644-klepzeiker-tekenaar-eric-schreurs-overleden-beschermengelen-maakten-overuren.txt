Striptekenaar Eric Schreurs is op 61-jarige leeftijd overleden aan hartfalen. Schreurs stond bij het grote publiek vooral bekend als bedenker en tekenaar van Joop Klepzeiker. Strips over deze antiheld verschenen in de jaren 80 en 90 in het tijdschrift Nieuwe Revu. In totaal publiceerde Schreurs negentien albums over Klepzeiker, het laatste kwam uit in 2003.
De Klepzeiker-strips stonden bekend om een veelheid aan details, grove humor en seksuele toespelingen. Schreurs boekte er veel succes mee: er gingen meer dan een miljoen exemplaren van de albums over de toonbank.
"Hij is even miljonair geweest", zegt collega-stiptekenaar en vriend Guido van Driel. "Er zijn krankzinnig veel exemplaren verkocht."
Wat maakte Klepzeiker, door Schreurs zelf omschreven als "eeuwige loser", zo populair? Een combinatie van factoren, denkt Van Driel. "Grove humor, seksualiteit, poep, pies, alles zat erin. Er zijn ook schoolagenda's van verkocht."
Volgens Van Driel vond Schreurs het soms wel eens jammer dat het publiek hem vooral associeerde met Klepzeiker. Tot aan zijn dood was hij nog iedere dag aan het tekenen, aldus Schreurs. "Zijn recente werk was nog gedetailleerder en complexer van tekenstijl. Hij had ook gevoel voor blues en melancholie, die kant kenden niet veel mensen van hem. Dat kwam terug in zijn latere werk."
Van Driel noemt het "een feest" om Schreurs als vriend te hebben gehad:
Andere strips van Schreurs zijn Geharrebar en Dick van Bil. In 2002 won hij de Stripschapprijs voor zijn gehele oeuvre. Die prijs is bedoeld voor een tekenaar of tekstschrijver "die zich buitengewoon verdienstelijk heeft gemaakt voor het beeldverhaal in het algemeen en het Nederlandse beeldverhaal in het bijzonder".
Volgens Boris Kousemaker, eigenaar van de Amsterdamse stripwinkel Lambiek, is het best bijzonder dat "een underground artiest zo veel mainstream successen boekte". De meeste striptekenaars steken af en toe hun kop boven het maaiveld uit, zegt hij, maar zo'n langlopend succes als Joop Klepzeiker komt niet vaak voor.
Zowel Kousemaker als collega en vriend Van Driel vertellen dat Schreurs niet altijd gezond leefde. Zo kampte hij met een alcoholprobleem, Van Driel noemt hem een "kwartaaldrinker". "Hij kon ook maandenlang van de drank afblijven. Maar beschermengelen hebben bij hem altijd overuren moeten maken. Vorig jaar had hij ook al twee hartinfarcten."
Schreurs woonde in Leiden. Hij werd dood gevonden door zijn vader. Stripspeciaalzaken in Nederland en BelgiÃ« spreken van een groot verlies.