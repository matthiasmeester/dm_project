Bij een ontploffing aan boord van een plezierjacht in het Brabantse dorp Lithoijen zijn drie opvarenden gewond geraakt. Een van hen liep zware brandwonden op, meldt de politie in de gemeente Oss.
Het ging mis toen de boot had getankt bij een tankstation aan het water. Bij het wegvaren ontplofte de motor, vermoedelijk door kortsluiting in de elektronica.
De drie opvarenden sprongen het water in. De politie, de brandweer en een traumahelikopter schoten te hulp. De drie slachtoffers zijn met brandwonden naar een ziekenhuis gebracht.