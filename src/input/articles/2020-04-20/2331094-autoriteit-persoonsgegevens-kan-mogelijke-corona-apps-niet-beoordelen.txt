De Autoriteit Persoonsgegevens (AP) zegt dat de zeven mogelijke corona-apps onvoldoende zijn uitgewerkt om te kunnen beoordelen of de bescherming van gegevens van mensen genoeg is gewaarborgd. De AP zegt geen oordeel te kunnen vellen over de opzet van de apps, omdat het ministerie van VWS de voorwaarden niet duidelijk genoeg heeft aangegeven.
Zo is niet duidelijk omschreven wie verantwoordelijk is voor de verwerking van de gegevens die door de apps worden verzameld. Ook wordt niet genoemd of de app onderdeel is van een pakket aan maatregelen. De autoriteit zegt dat het ontwerp en de werking van zo'n applicatie afhankelijk is van de overige coronamaatregelen die het kabinet instelt.
Verder zegt de AP dat een corona-app een ingrijpend middel is en dat daarom getest moet worden of de inzet daarvan in verhouding staat tot mogelijke schending van privacy. Er moet bijvoorbeeld uitgelegd worden waarom alternatieven die minder ingrijpend zijn ook minder effectief zijn, maar dat is nu onvoldoende duidelijk, concludeert de Autoriteit Persoonsgegevens.
Doordat de kaders van het ministerie zo onduidelijk zijn, kunnen appbouwers hun plannen niet goed genoeg uitwerken. Zo hebben sommigen geen informatie gegeven over hoe hun app is gebouwd, waardoor de autoriteit niet kan beoordelen of het allemaal veilig genoeg is.
In deze video leggen we uit hoe apps kunnen helpen in de strijd tegen corona:
"Heel Nederland wil graag weer naar buiten, stappen zetten richting de normale situatie", zegt voorzitter Aleid Wolfsen. "Maar we moeten voorkomen dat we nu een oplossing kiezen waarvan onduidelijk is of die wel echt werkt, met het risico dat het vooral andere problemen oplevert. Of dat iemand die geen gebruik kan of wil maken van een app misschien de toegang wordt geweigerd tot werk, school of een supermarkt."
Het ministerie wil mogelijk apps inzetten voor contactonderzoek en had bedrijven opgeroepen om ideeÃ«n in te sturen. Afgelopen weekend werden zeven apps geselecteerd uit honderden voorstellen, maar de Autoriteit Persoonsgegevens kan die dus niet beoordelen. Deskundigen waren gisteren ook al kritisch.
Wat er nu verder gaat gebeuren met de apps, is nog onduidelijk. Wolfsen zet vraagtekens bij een vervolgprocedure. "Het is nog maar de vraag of die app er kan komen." Wel wil de autoriteit eventuele nieuwe voorstellen opnieuw beoordelen. "Maar alleen als de effectiviteit, de kaders, de plannen en de apps beter uitgewerkt zijn."