In de Deurnese Peel, op de grens van Noord-Brabant en Limburg, en in natuurgebied De Meinweg ten oosten van Roermond zijn vandaag grote branden uitgebroken. Voor beide branden werden NL-Alerts verstuurd.
Voor de brand in De Meinweg werd rond 19.00 uur het sein brand meester gegeven, maar een uur later laaide het vuur weer op. De brand in de Deurnese Peel woedt eveneens nog, maar neemt in hevigheid af.
De brand in De Meinweg bij Herkenbosch leek onder controle, maar door vliegvuur wakkerde deze toch weer aan. De rook en brand trekken inmiddels richting Duitsland. De brandweer zegt dat er met man en macht wordt geblust om de brand onder controle te krijgen. Geprobeerd wordt om het vuur terug te dringen met een stoplijn. Dat gebied wordt constant nat gehouden. De Limburgse brandweer krijgt hulp van de Duitse hulpdiensten.
Eerder op de dag werd geschat dat ongeveer 30 tot 35 hectare bos- en heidegebied is verwoest door het vuur. De overlast van de rook rondom het gebied is fors en kan nog lang aanhouden, waarschuwen de veiligheidsdiensten. Omwonenden wordt aangeraden hun ramen en deuren gesloten houden
De brand in de Peel brak rond 15.00 uur uit. Rond 22.00 uur waren er nog twee brandhaarden en deze houden nog de hele nacht aan. Het vuur is diep in het natuurgebied getrokken, zegt de brandweer. Blussen gaat bovendien moeizaam. De Peel is namelijk gevaarlijk om te betreden in het donker omdat een groot deel van het gebied moeras is.
Een van de brandhaarden wordt bestreden door een speciaal brandweerteam uit Overijssel die het gebied te voet in gaat. Bij de tweede haard kwam de blushelikopter van de Landmacht in actie. De helikopter is inmiddels teruggevlogen naar de vliegbasis in Gilze Rijen. Het team uit Overijssel, dat gespecialiseerd is in het bestrijden van bos- en heidebranden, gaat daar verder. Zij gebruiken bijvoorbeeld zogeheten vuurzwepen om de vlammen weg te slaan. Volgens de brandweer is een oppervlakte van 100 hectare getroffen.
Staatsbosbeheer en de brandweer houden de brand vannacht in de gaten. Morgenochtend wordt gekeken of de blushelikopter opnieuw moet worden ingezet. Het gebied blijft de hele nacht afgezet. Bij de brand in de Peel zijn geen gewonden gevallen. Wel moest een verzorgingstehuis in het nabijgelegen Liessel worden ontruimd. In de gemeente Deurne, maar ook in Asten en Someren is de brandgeur te ruiken.
De brandweer rukte eerder op de middag al met twaalf blusvoertuigen en zes watertanks uit en kreeg daarbij hulp uit Limburg. Ook werd een drone-team van de brandweer gebruikt om de omvang van de brand in kaart te brengen, net als twee blushelikopters van Defensie. De harde wind en de veengrond speelden de brandweer parten. Door de veengrond is het gebied moeilijk toegankelijk. 
De oorzaak van beide natuurbranden is nog onduidelijk. Vermoedelijk is er een verband met de droogte van de afgelopen tijd. Sinds 9 april zijn de hulpdiensten in heel Noord-Brabant vanwege die droogte extra alert op branden, schrijft Omroep Brabant.
De rook is in de wijde omgeving van het natuurgebied te zien:
Ook in Nutter in Twente brak rond 13.00 uur een grote brand uit op een camping. Vijf stacaravans zijn uitgebrand, meldt de brandweer.
Bij de brand raakte één betrokkene gewond. Het gaat volgens Tubantia om een man die probeerde te blussen. Hij is volgens de krant met brandwonden in zijn gezicht en op zijn arm overgebracht naar het ziekenhuis. Rond 14.30 uur was de brand onder controle, maar het nablussen duurde nog uren.