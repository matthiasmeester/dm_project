Basisschoolleerlingen mogen vanaf mei weer geleidelijk aan naar school gaan. Dat staat in het advies dat het Outbreak Management Team (OMT) uitbrengt aan het kabinet, meldt RTL Nieuws. Het team, bestaande uit deskundigen op allerlei vlakken, is leidend bij het besluit dat het kabinet dinsdagavond neemt over de coronamaatregelen.
De deskundigen zouden adviseren om kinderen weer naar school te laten gaan in kleine groepen, verspreid over de dag. De schoolvakanties zouden moeten worden ingekort.
Uit gesprekken die de NOS heeft gehad komt het beeld naar voren dat het OMT vooral heeft gesproken over de voorwaarden waaraan moet zijn voldaan voordat basisscholen weer open kunnen. Er is een kader vastgesteld waarmee de scholen aan de slag kunnen om de heropening voor te bereiden. Er zou in het overleg niet hardop zijn gezegd dat ze na de meivakantie direct open kunnen.
Het OMT zou verder adviseren om de horeca nog tot zeker 16 mei gesloten te houden en om evenementen af te gelasten tot september of oktober. Tot dat laatste hadden burgemeesters van grote steden vorige week al opgeroepen.
Zorginstellingen moeten de ruimte krijgen om hun bezoekregeling te verruimen zodat één of twee mensen op bezoek kunnen komen, zouden de deskundigen stellen. Musea en dierentuinen zouden onder strikte voorwaarden weer open kunnen en kinderen tot 12 jaar zouden drie keer per week mogen sporten, zonder de anderhalvemeterregel in acht te nemen.
De persconferentie van het kabinet over de coronamaatregelen is om 19.00 uur live te zien bij de NOS op NPO 1, NPO Start, NOS.nl, de NOS-app en op onze sociale media.
NOS-verslaggever Arjan Noorlander zei in Nieuwsuur dat het er inderdaad op lijkt dat het kabinet zal besluiten om de scholen op een geleidelijke manier te openen. Hij verwacht dat RIVM-directeur Van Dissel vanavond aan de zijde van premier Rutte zal toelichten dat dat veilig is. De ouders zullen nog wel gewoon thuis moeten blijven werken, zegt Noorlander.