Het aantal mensen dat door het coronavirus is overleden, is met 164 toegenomen, meldt het RIVM. Gisteren werden er minder nieuwe sterfgevallen gemeld: 148. In totaal zijn nu in Nederland voor zover bekend 1651 mensen overleden aan covid-19, de ziekte die door het virus wordt veroorzaakt.
Het aantal patiënten dat in een ziekenhuis is opgenomen (geweest), is met 336 toegenomen tot 6622. Die toename is aanzienlijk kleiner dan een dag eerder; toen werden er 502 nieuwe ziekenhuisopnames gemeld.
De piek in het aantal nieuwe ziekenhuisopnames in de dagelijkse RIVM-meldingen was op 31 maart. Sindsdien was het aantal nieuwe opnames steeds lager. Het RIVM vindt het nog te vroeg om een neerwaartse trend te constateren. Voorlopig gaat het instituut niet verder dan de constatering dat de stijging door de overheidsmaatregelen is geremd.
Het RIVM wijst erop dat de dagelijks gemelde cijfers kunnen achterlopen: ziekenhuisopnames en sterfgevallen worden soms pas na een aantal dagen doorgegeven.
Het CBS publiceerde gisteren cijfers die een indruk geven van het aantal mogelijke 'verborgen' coronadoden. Het RIVM concludeert uit die cijfers dat er in de week van 19 tot 25 maart tussen 870 en 1181 meer sterfgevallen waren dan gemiddeld. Dat is het dubbele van het eerder bij het RIVM gemelde aantal coronadoden.
Het aantal coronapatiënten op de intensivecareafdelingen in Nederlandse ziekenhuizen is volgens de laatste cijfers van vandaag opgelopen naar 1360; 36 meer dan een dag eerder. Zeventien patiënten liggen in Duitse ziekenhuizen, drie meer dan de dag ervoor. Op alle IC-afdelingen in Nederland liggen coronapatiënten.
Twee dagen geleden steeg het aantal bezette bedden nog met 82; gisteren met 51. Eerder deze week was het gemiddelde 100. In totaal hopen de ziekenhuizen morgen of begin volgende week 2400 IC-bedden beschikbaar te hebben, waarvan zo'n 1900 zijn bestemd voor patiënten met het coronavirus.
"We zien het aantal opnames op de IC de afgelopen dagen minder snel stijgen dan vorige week, de social distancing lijkt te werken", reageert voorzitter Ernst Kuipers van het Landelijk Netwerk Acute Zorg. "Het is dus heel belangrijk om dat voort te zetten."
De meeste door de GGD gemelde coronapatiënten zijn nog altijd in Noord-Brabant, al lijkt de piek in die provincie al een tijdje gepasseerd. Daarna volgen Zuid-Holland, Noord-Holland, Gelderland en Limburg.
De meeste ziekenhuisopnames per inwoner zijn in de Noord-Limburgse gemeente Peel en Maas, met 270 patiënten op de 100.000 inwoners. Ook in het Brabantse Boekel zijn er veel ziekenhuisopnames (250 patiënten op de 100.000 inwoners). Klik hier voor de interactieve kaart.
Volgens het RIVM is de helft van alle gemelde patiënten 65 jaar of ouder. Bij de overleden patiënten was de helft 81 jaar of ouder. De jongste overleden patiënt was in de leeftijdscategorie 35-39. Deze persoon had net als de meeste andere overledenen ernstige andere kwalen. In totaal zijn er inmiddels zes patiënten van onder de 50 overleden.
Opvallend blijft de oververtegenwoordiging van mannen bij zowel de overledenen als de ziekenhuisopnames. Bij 63 procent van de opnames gaat het om mannen, tegenover 37 procent vrouwen. Bij de overledenen zijn de cijfers vergelijkbaar: 61 procent mannen, 39 procent vrouwen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat weer ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door corona, maar niet getest zijn, komen niet in de cijfers voor. Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overleden personen zal daardoor waarschijnlijk hoger zijn.
Het aantal bewezen coronapatiënten is gebaseerd op het door de GGD'en gemelde aantal mensen dat positief is getest. Het merendeel van de mensen met klachten wordt niet getest, waardoor dit cijfer volgens het RIVM geen goede graadmeter is voor de ontwikkeling van het virus in Nederland.
De gemiddelde leeftijden van patiënten in het ziekenhuis en patiënten die zijn overleden worden ook aangeleverd door het RIVM. Het percentage geeft het aantal patiënten of doden aan ten opzichte van het totale aantal ziekenhuisopnames van coronapatiënten of sterfte van coronapatiënten. De cijfers in deze laatste visualisatie zijn van de situatie tot en met 30 maart.