Keir Starmer is de nieuwe leider van de Britse sociaal-democratische Labour-partij. Hij kreeg 56,2 procent van de stemmen. Stemgerechtigd waren partijleden, donateurs en leden van vakbonden.
Starmer (57) is een voormalige mensenrechtenadvocaat en was de brexit-woordvoerder van de Labour-fractie in het Lagerhuis. Hij profileerde zich als centrumlinkse kandidaat in de strijd om de opvolging van de radicalere Jeremy Corbyn. Die kondigde in december zijn vertrek aan na een vernietigende nederlaag bij de parlementsverkiezingen.
Op zijn Twitter-pagina plaatste Starmer direct een videoboodschap.
Vanwege de coronacrisis werd de uitslag van de leiderschapsverkiezingen niet op een partijcongres bekendgemaakt, maar op de website van de partij.
Starmers belangrijkste taak is het herstellen van de eenheid in de diep verdeelde partij en Labour klaar te maken voor de volgende verkiezingen. Die zijn gepland in 2024.