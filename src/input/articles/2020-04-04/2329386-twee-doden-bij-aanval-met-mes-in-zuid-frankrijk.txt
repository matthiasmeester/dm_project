In het zuiden van Frankrijk heeft een man op straat voorbijgangers aangevallen met een mes. Daarbij zijn zeker twee doden gevallen. Zeven mensen zouden gewond zijn geraakt, van wie enkelen zwaargewond. De slachtoffers stonden naar verluidt in een rij voor een bakker.
Het incident speelde zich rond 11.00 uur af in Romans-sur-Isère, zo'n 100 kilometer ten zuiden van Lyon. De man zou slachtoffers tot in winkels hebben achtervolgd.
De vermoedelijke dader is aangehouden. Volgens minister Christophe Castaner van Binnenlandse Zaken kon hij snel "geneutraliseerd" worden door ordediensten.
Bronnen bij de politie zeggen tegen Franse media dat het een man uit Sudan is van 32 of 33 jaar oud die in Romans-sur-Isère woont. Hij zou geen papieren bij zich hebben gehad.
De Franse anti-terreuraanklager heeft het onderzoek naar zich toegetrokken. Of sprake is van een terroristisch motief moet het onderzoek uitwijzen, zei Castaner. 
De Franse president Macron heeft op Twitter zijn medeleven betuigd met de slachtoffers en nabestaanden. "Mijn gedachten zijn bij de slachtoffers van de aanval in Romans-sur-Isère, de gewonden, hun families. Er zal uitvoerig onderzoek komen naar deze verfoeilijke daad, die ons land moet verwerken na wekenlang hard te zijn getroffen."
Daarmee verwijst Macron naar de coronacrisis die Frankrijk, net als veel andere landen, hard getroffen heeft. Het dodental in Franse ziekenhuizen liep gisteren op met 600, naar 5091. Daarbij komen nog eens 1416 coronadoden in verzorgingshuizen en andere instellingen.
Over het motief van de aanslagpleger is nog niets bekend. Getuigen zouden de man islamitische leuzen hebben horen roepen.
Volgens de nieuwssite BFMTV is ook een huisgenoot van de verdachte aangehouden. De twee zouden in het centrum van de stad wonen.