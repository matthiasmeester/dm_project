Bij de eerste dijkinspecties dit jaar langs de IJssel lijkt de schade door het hoogwater mee te vallen. Er is wel een nieuw probleem: schade door honden.
"We hebben dit voorjaar een enorme toename aan hondenschade, vooral in stedelijk gebied", zegt dijkinspecteur Marco de Wit tegen RTV Oost. "Ze hebben de grasmat weggekrabd en graven dan gaten."
Waterschap Drents Overijsselse Delta stuurt elk jaar rond deze tijd inspecteurs op pad. Na een kletsnatte winter met hoge waterstanden, had De Wit op veel schade gerekend. Maar die lijkt dus mee te vallen. "Wat drijfvuil, ja. Dat moeten we weghalen omdat de graszoden er anders onder verstikken."
Nieuw is de toename aan soms behoorlijk grote gaten door gravende honden, vooral in de buurt van Deventer. Het waterschap heeft nog geen exacte verklaring voor die toename, maar wijst erop dat veel mensen de dijken zien als ideale plek om je hond uit te laten.
Misschien heeft ook het groot aantal muizen in de dijk ermee te maken, zegt De Wit. "Een hond gaat graven waar hij beweging ziet. Hij komt in een muizenhol terecht. Dat gat van die muis zit er al, de hond maakt het nog groter."
Nu de dijkinspectie de gaten heeft gemarkeerd, worden ze gevuld met klei en (weer) ingezaaid met graszaad. Het waterschap wil de baasjes niet verplichten om hun hond aan de lijn te houden. Maar ze worden wel opgeroepen in te grijpen als het dier een gat graaft.