Nederland is er vandaag ondanks het mooie lenteweer niet massaal op uitgetrokken. Staatsbosbeheer en Natuurmonumenten hadden opgeroepen om natuurgebieden te mijden en het publiek heeft daaraan gehoor gegeven, zeggen ze. Ook de veiligheidsregio's zijn tevreden.
"Het algemene beeld is dat er minder bezoekers in onze gebieden waren dan vorig weekend. Dat is mooi, want toen was het niet zulk best weer", zegt een woordvoerder van Natuurmonumenten. "Ik hoop dat we dit morgen ook volhouden."
"We willen niet dat mensen nu lezen dat het vandaag meeviel en er morgen toch op uitgaan", benadrukt een woordvoerder van Staatsbosbeheer. "Ga niet de natuur opzoeken, dat is niet de bedoeling. Blijf gewoon lekker thuis."
Het was niet druk op de stranden, parken en binnensteden vandaag:
Het was vandaag een graad of 14 en de zon scheen volop. Morgen wordt het nog iets lekkerder, met in de middag 18 tot 21 graden. Ook de dagen daarna blijft het vrij warm lenteweer.
De weersverwachting houdt de Nijmeegse burgemeester Bruls, voorzitter van de koepel van veiligheidsregio's, wel bezig. "Ik ben niet per se bezorgd, maar het blijft de vraag of mensen dit volhouden. Ik denk dat nu meer mensen dan verwacht zich aan de regels houden. Laten we zo doorgaan. We hebben het zelf in de hand."
Bruls zegt dat hier en daar mensen zijn gewaarschuwd dat ze met te veel te dicht op elkaar stonden en ook zijn een paar bekeuringen uitgeschreven. "Maar dat lijkt zeer minimaal. We zijn niet ontevreden."
Uit voorzorg had een aantal veiligheidsregio's al maatregelen genomen. Zo had de Haagse burgemeester Remkes de grote parkeerterreinen bij stranden en recreatiegebieden laten sluiten.
Ook op enkele zaterdagmarkten grepen handhavers in. In Amsterdam werd een markt beëindigd omdat het te druk was, in Deventer en Groningen werden mensen weggestuurd. "Rond lunchtijd gingen we een half uurtje dicht", zegt de marktmeester van Deventer. "Het was een beetje druk, maar niets schokkends."
Minister Grapperhaus van Justitie en Veiligheid fietste met politieagenten mee door het Vondelpark in Amsterdam om te helpen bij de handhaving: 
In het Vondelpark waren toch behoorlijk wat mensen. Toch was de minister ook niet ontevreden. "Iedereen, op een enkeling na, houdt zich aan de 'met z'n tweeën-regel' en mensen die we aanspreken die dat niet doen, gaan meteen uit elkaar", zei hij bij WNL Op Zaterdag op NPO Radio 1.