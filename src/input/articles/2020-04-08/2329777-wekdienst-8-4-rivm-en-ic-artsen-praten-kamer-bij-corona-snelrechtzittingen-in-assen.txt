Goedemorgen! RIVM-baas Jaap van Dissel en Diederik Gommers van de vereniging van IC-artsen praten de Tweede Kamer bij over de coronacrisis. En in Assen starten de eerste corona-snelrechtzittingen.
Vandaag is er veel zon en het blijft overal droog. Het wordt behoorlijk warm, van 21 graden in het noorden tot 25 graden in het zuidoosten. Op de Wadden is het iets frisser en aan de kust steekt later een zeewind op.
Ga je op pad? Hier vind je het overzicht van de werkzaamheden en files en de situatie op het spoor.
Het overleg tussen de Europese ministers van Financiën over een noodpakket om de coronacrisis te bestrijden zit muurvast. Vooral Nederland en Italië kunnen het niet eens worden. Italië vindt dat aan de leningen geen voorwaarden mogen zitten, terwijl minister Hoekstra garanties wil dat landen die geld krijgen daarna hun best doen om de begroting op orde te krijgen.
De gezamenlijke videovergadering werd gisteravond rond 19.00 uur afgebroken, omdat de verschillen te groot bleken. De hele nacht is overlegd in kleinere kring, maar ook dat heeft vooralsnog niet tot een akkoord geleid. Vanochtend gaat het overleg met alle ministers weer verder. Volg de laatste ontwikkelingen in ons liveblog.
Liefhebbers konden vanochtend extra vroeg uit de veren voor een supermaan. De maan was vol om 04.35 uur en staat op ongeveer 357.030 kilometer van de aarde. Hierdoor lijkt het hemellichaam zeven procent groter en veertien procent helderder. Het is de derde van vier supermanen in 2020, in februari en maart was er ook al sprake van een supermaan.
Sommigen maakten gisteravond al mooie beelden:
Fijne dag!