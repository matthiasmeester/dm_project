In Italië is een brug van een provinciale weg over de rivier Magra ingestort. De brug vormde een oeververbinding tussen de regio's Ligurië en Toscane.
Hij lag tussen de plaatsen Albiano di Magra en Santo Stefano di Magra. Volgens Italiaanse media waren er twee busjes op de brug. Een van de chauffeurs zou ongedeerd zijn, de ander zou met verwondingen zijn opgenomen in een ziekenhuis in Pisa.
Automobilisten zouden de afgelopen tijd al scheuren in de brug hebben gemeld.
Vanwege de lockdown was er vermoedelijk veel minder verkeer op de brug dan normaal.
De brug lag zo'n 100 kilometer ten zuidoosten van Genua, waar in augustus 2018 een grote verkeersbrug instortte, de Morandi-brug. Daarbij kwamen 43 mensen om het leven.
De nieuwe brug, ontworpen door de beroemde architect Renzo Piano, is bijna klaar. 