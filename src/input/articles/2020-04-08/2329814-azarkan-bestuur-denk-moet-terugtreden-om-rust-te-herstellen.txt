De fractievoorzitter van Denk, Farid Azarkan, heeft het bestuur van de partij gevraagd terug te treden. Volgens Azarkan moet er een nieuw interimbestuur aantreden om de rust in de partij te herstellen. Dat zou betekenen dat ook Selçuk Öztürk uit het bestuur terug moet treden.
Azarkan werd door het bestuur aangewezen als voorlopige fractievoorzitter, nu Tunahan Kuzu die functie niet meer vervult.
Die zei eind vorige maand de politiek te verlaten. Als verklaring gaf hij dat het werk een te grote privébelasting gaf. Daarna schreef HP/De tijd dat een machtsstrijd gaande was binnen de partij. Afgelopen maandag beschuldigde Kuzu zijn partijgenoot Öztürk van "broedermoord".
Azarkan zegt dat zijn inspanningen zijn gericht op het herstel van vertrouwen en het brengen van "rust en verbinding".
"We zitten in een vervelende situatie. Tunahan Kuzu heeft een emotionele post gedaan en verwijt Öztürk een aantal zaken. We moeten om de tafel gaan zitten, maar daarom is het van belang dat er een interimbestuur komt", aldus Azarkan.
Azarkan wil niet zeggen of hij een kant kiest. "Ik kies het partijbelang." Hij sluit niet uit dat een lijmpoging nog resultaat kan bieden, en wil met beide collega's praten om "een situatie te creëren waarin we verder kunnen gaan".
Kuzu zei eerder in een toelichting dat hij niet opstapt uit de fractie en zijn Kamerzetel houdt. "Ik laat me niet wegjagen uit de partij die ik zelf heb opgericht."
Het bestuur van Denk heeft nog niet op de oproep gereageerd.
Eind vorige maand maakte Kuzu bekend dat hij na de komende verkiezingen niet zou terugkeren in de politiek. Als verklaring gaf hij dat het werk in de Tweede Kamer een te grote belasting was geworden voor zijn privéleven. Een week later schreef HP/De Tijd dat er sprake was van een machtsstrijd binnen de partij en dat Kuzu moest vertrekken vanwege een buitenechtelijke affaire.
Het bestuur van Denk bevestigde dat Kuzu was aangesproken op een buitenechtelijke relatie, die niet past bij de kernwaarden van de partij. Maar ook het bestuur, onder leiding van Öztürk, hield vol dat Kuzu om persoonlijke redenen is gestopt.