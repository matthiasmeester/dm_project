Het aantal mensen dat door het coronavirus is overleden, is met 147 toegenomen, meldt het RIVM. Dat is een aanzienlijk kleinere toename dan gisteren, toen 234 sterfgevallen werden gemeld. Voor zover bekend zijn in Nederland nu 2248 mensen overleden in verband met covid-19, de ziekte die door het virus wordt veroorzaakt.
De recordstijging van gisteren was te verklaren uit sterfgevallen in en rond het weekend die pas later zijn gemeld. Dat effect is iedere dinsdag te zien in de cijfers, maar was dit keer bovengemiddeld groot.
De cijfers die het RIVM elke dag publiceert zijn de aantallen die het instituut gisteren en vandaag doorkreeg van de GGD's. Dat wil niet zeggen dat die mensen ook gisteren en vandaag zijn overleden. Sterker nog: in de meeste gevallen zijn de mensen eerder overleden, maar gisteren en vandaag pas gemeld aan het RIVM.
Het aantal patiënten dat in het ziekenhuis ligt of heeft gelegen is met 308 toegenomen tot 7735. Dat is iets meer dan gisteren, toen er 292 opnames werden gemeld. Ook bij de ziekenhuisopnames is een deel al eerder gebeurd, maar pas gisteren gemeld.
Er liggen volgens de laatste gegevens 2700 coronapatiënten in 'een normaal ziekenhuisbed', meldde het Landelijk Coördinatiecentrum Patiëntspreiding (LCPS) vanmiddag. Dat zijn er voor het eerst 100 minder dan een dag eerder. 
Ook het aantal coronapatiënten op de intensivecareafdelingen nam voor het eerst sinds de start van de crisis af naar 1408; 16 minder dan een dag eerder. In totaal zijn er zo'n 1900 IC-bedden beschikbaar voor coronapatiënten in heel Nederland. Het ziet er steeds meer naar uit dat zoveel bedden niet nodig zullen zijn.
124 patiënten die op de intensive care hebben gelegen zijn volgens de laatste cijfers inmiddels hersteld; 348 zijn er overleden.
De helft van de opgenomen patiënten is 70 jaar of ouder, bij de overleden patiënten was de helft 81 jaar of ouder. Van alle personen die zijn opgenomen in het ziekenhuis zijn er 56 jonger dan 20 jaar. Dertig zijn in de leeftijdscategorie 0 tot 4. De jongste overledene is tussen de 25 en 29. In totaal zijn er vier mensen onder de 40 jaar overleden.
Omroep Brabant publiceerde gisteren over een andere 29-jarige man die overleden is aan covid-19. Zijn dood is nog niet in de cijfers van het RIVM opgenomen. Tot zover bekend leed deze man uit Beek en Donk niet aan andere kwalen, zoals wel gold voor de meeste andere overledenen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor waarschijnlijk hoger zijn.
Het aantal bewezen coronapatiënten is gebaseerd op het door de GGD'en gemelde aantal mensen dat positief is getest. Het merendeel van de mensen met klachten wordt niet getest, waardoor dit cijfer volgens het RIVM geen goede graadmeter is voor de ontwikkeling van het virus in Nederland.
De gemiddelde leeftijden van patiënten in het ziekenhuis en patiënten die zijn overleden worden ook aangeleverd door het RIVM. Het percentage geeft het aantal patiënten of doden aan ten opzichte van het totale aantal ziekenhuisopnames van coronapatiënten of sterfte van coronapatiënten.