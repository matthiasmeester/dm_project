De oproep van het kabinet om zoveel mogelijk thuis te werken, blijkt in de praktijk voor lang niet iedereen mogelijk. Zo zegt 40 procent van de werkenden elke dag 'gewoon' naar het werk te gaan. Dat blijkt uit een enquête van ING onder ruim tienduizend respondenten.
De overige 60 procent werkt enkele dagen per week op locatie, thuis of helemaal niet, bijvoorbeeld omdat hun bedrijf of branche tijdelijk stilligt vanwege corona.
Mensen die nu op pad gaan voor hun werk hebben volgens ING veelal geen andere keuze. "Deze mensen hebben voor hun beroep simpelweg te maken met fysieke gebondenheid aan hun werklocatie", zegt sector-econoom Rico Luman.
De fysieke binding is vooral te zien in sectoren als de zorg en in de bouw. Daar werkt tussen de 75 en 100 procent van het personeel op locatie. Ook in de industrie, detailhandel en logistiek werken veel mensen buitenshuis.
Het minst wordt er op dit moment op locatie gewerkt in de horeca en onderwijs (0-25 procent), gevolgd door de handel en zakelijke dienstverlening (25-50 procent).
De aantallen worden onderschreven door eerdere bevindingen van Google en verkeersdiensten, die keken naar het woon-werk-verkeer.
Volgens het Centraal Bureau voor de Statistiek was het voor bedrijfstakken als de financiële dienstverlening, energievoorziening en het openbaar bestuur in 2018 al voor meer dan 60 procent mogelijk om vanuit huis te werken. "Dat komt overeen met wat wij nu inschatten", zegt Luman.
Bij een ING-meting halverwege maart zei 49 procent van de ondervraagden niet te kunnen thuiswerken. "Het lijkt er op dat er in de loop van de tijd, en met de verlenging van het zo veel mogelijk thuisblijven, toch meer oplossingen zijn gevonden om thuis te kunnen werken", zegt Luman. "Zo hoorde ik onlangs van een bedrijf actief in douane-dienstverlening dat ze positief verrast waren over wat de medewerkers vanuit huis konden doen."
Dat Nederlanders al sinds de verscherpte corona-maatregelen minder reizen voor hun werk, blijkt ook uit cijfers van het openbaar vervoer. De bussen, trams en metro's tellen al wekenlang zo'n 90 procent minder reizigers dan normaal.
"Vorig jaar rond deze tijd checkten 5 miljoen mensen op een dag in, dat zijn er nu nog geen 500.000", zegt Pedro Peters van OV-NL, de branchevereniging van ov-bedrijven. "Dat zijn echt de mensen in vitale beroepen. Dat is ook precies de oproep die wij doen: reis alleen als het echt moet. Alsnog dus best wat mensen bij elkaar."