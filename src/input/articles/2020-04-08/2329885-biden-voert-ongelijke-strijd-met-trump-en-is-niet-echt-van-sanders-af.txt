Nu Bernie Sanders zijn kandidatuur heeft ingetrokken gaat het bij de Amerikaanse presidentsverkiezingen alleen nog tussen de Democraat Joe Biden en de Republikein Donald Trump. Dat is volgens correspondent Arjen van der Horst voorlopig een ongelijke strijd.
Als gevolg van de coronacrisis kunnen er de komende tijd geen grote campagnebijeenkomsten worden gehouden, zegt Van der Horst. Daar heeft Biden meer last van dan Trump. "De president heeft nog altijd het podium van zijn dagelijkse persconferenties. Daar kijken miljoenen Amerikanen naar."
Biden heeft dat podium niet en was de afgelopen weken ook bijna nergens te zien. "Dus het is zijn uitdaging om zich ertussen te wurmen, om weer onderdeel te worden van het politieke debat", zegt Van der Horst. "Vooralsnog slaagt hij daar niet in."
Het waren toch al geen normale verkiezingen meer. In verband met de corona-uitbraak zijn de voorverkiezingen in vijftien staten uitgesteld. Ook dat zijn publiciteitsmomenten die Biden nu moet missen. De Democratische partijconventie die in juli zou plaatsvinden, is doorgeschoven naar half augustus, als die al doorgaat. Biden heeft al gezegd dat het misschien een virtuele conventie moet worden.
Sanders heeft vandaag zijn kandidatuur wel ingetrokken, maar dat betekent niet dat Biden van hem af is. Zijn naam blijft bij de voorverkiezingen in de overgebleven staten op het stembiljet staan en hij heeft zijn achterban opgeroepen toch vooral op hem te stemmen. "Zijn kandidatuur is dan wel voorbij, zijn rol in deze verkiezingen is nog niet uitgespeeld."
Biden heeft nu al 1206 gedelegeerden achter zich, Sanders 890. Dat gaat Sanders niet meer goed maken, maar hij wil toch zo veel mogelijk gedelegeerden achter zich krijgen. Hoe meer gedelegeerden hij heeft, hoe meer invloed hij kan uitoefenen op het verkiezingsprogramma van de Democraten.
Biden kan de wensen van de jonge aanhang van Sanders sowieso niet negeren. Om Trump op 3 november te verslaan, moet hij een zo breed mogelijk kiezerspubliek aanspreken. Hij richtte zich daarom vandaag meteen al tot Sanders' achterban.
"Ik weet dat ik jullie stemmen moet verdienen en dat dat tijd kan kosten", twitterde hij. "Maar jullie moeten weten dat ik jullie zie, jullie hoor en het belang van dit moment begrijp. Ik hoop dat jullie bij ons komen."
"Samen gaan we Trump verslaan", voegde hij eraan toe. "We gaan de klimaatcrisis samen aanpakken, we maken studeren betaalbaar en gezondheidszorg toegankelijk voor iedereen."Dat zijn, niet toevallig, allemaal thema's waarmee Sanders ook kiezers achter zich kreeg.