De douane heeft gisteren bij controles in de haven van Rotterdam 1018 kilo coca√Øne onderschept.
Het overgrote deel, een partij van 1000 kilo, zat verstopt in een diepvriescontainer met vaten fruitconcentraat. De straatwaarde bedraagt 75 miljoen euro.
De lading kwam uit Peru en is met een Colombiaans schip naar Rotterdam gebracht. De bestemming was een bedrijf in Rotterdam, maar dat bleek niets met de smokkel te maken te hebben.
In deuren container
De andere 18 kilo zat in de deuren van een container uit Colombia. De woordvoering van het Openbaar Ministerie weet niet of deze container op hetzelfde schip stond. De straatwaarde van deze partij is ongeveer 1,35 miljoen euro.
Het onderzoek naar de smokkelaars loopt nog. De verdovende middelen zijn vernietigd.