In het Concertgebouw in Amsterdam worden vanaf vandaag concerten gegeven, waarbij muzikanten optreden voor een online publiek.
Vandaag was de eerste sessie met de Oekraïense pianiste Anna Fedorova. Een uitverkocht concert van haar in het Concertgebouw uit 2013 is met 25 miljoen views een hit op YouTube. Bij de eerste editie van de Empty Concertgebouw Sessions is de zaal niet gevuld met publiek, maar toch blijft het volgens haar bijzonder om het podium te beklimmen. "Ook zonder publiek en applaus voelt het nog steeds magisch."
Steeds meer artiesten laten via internet hun muziek horen; ze streamen een huiskamerconcert van zichzelf of zingen met andere artiesten samen. Ook het Concertgebouw bedacht iets voor in de coronacrisis. Iedere woensdag zal er een artiest een concert geven dat gestreamd wordt.
De komende weken staan onder anderen Iris Hond en Edsilia Rombley op het programma. "Optreden in een leeg Concertgebouw is natuurlijk bizar", zegt Rombley. "Ik hoop hiermee de mensen thuis wat afleiding te geven in deze nare tijden."
De directeur van Het Amsterdams Concertgebouw, Simon Reinink, maakt zich ondertussen wel zorgen over de tijd na corona. "Dit moet niet te lang duren", zegt hij. Hij onderzoekt nu of het mogelijk is om met minder mensen in de zaal concerten te organiseren. Maar dat heeft met de regels voor 1,5 meter afstand gevolgen voor de financiën. "Dan kunnen we maar een derde van de plaatsen verkopen. En ook de musici op het podium moeten dan afstand van elkaar houden."
Pianiste Fedorova is erg blij met de kans om alsnog op het podium te staan. "Het is een mooie kans voor musici in deze gekke tijd. Het is mijn favoriete plek ter wereld om te spelen, ook met een lege zaal."