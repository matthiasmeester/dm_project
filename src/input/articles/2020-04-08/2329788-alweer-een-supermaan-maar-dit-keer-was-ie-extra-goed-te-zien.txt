Het is alweer de derde 'supermaan' dit jaar, maar deze keer stond onze kosmische buur nog net iets dichterbij dan in februari en maart. En de maan was vannacht nog eens extra goed te zien, door het wolkenloze weer en doordat er nauwelijks vliegverkeer is door de coronacrisis.
Een volle maan wordt een supermaan genoemd als het hemellichaam extra dicht bij de aarde staat. De baan van de maan is niet helemaal rond: soms komt hij wat dichterbij. Gisteravond om 20:10 uur werd de kleinste afstand bereikt: 356.908 kilometer, en vannacht om 04:35 uur was het officieel volle maan. Dichterbij komt de maan dit jaar niet meer. Veel fotografen grepen het moment aan om de wachter van de aarde vast te leggen.
Wie het verschijnsel probeert vast te leggen met een telefoon, ziet op de foto meestal een onscherpe gele stip terug. Dat kan bijna niet anders, zegt fotograaf Toine Westen, gespecialiseerd in landschapsfotografie. Goede foto's krijg je alleen met een spiegelreflex- of systeemcamera. Ze gaf bij de 'superbloedwolfmaan' vorig jaar al een paar tips: "Je kan je telefoon het beste neerzetten. Ergens tegen een muurtje, of een baksteen, maakt niet uit, als hij maar stabiel staat."
Digitale zoom heeft niet zoveel zin. "Je kunt de foto net zo goed later op je computer uitvergroten. Als je optische zoom hebt op je telefoon dan geeft dat wel een beter resultaat. Maar als je alleen je telefoon bij de hand hebt, kun je er beter voor kiezen iets van de omgeving mee te nemen."
Ook elders in de wereld was de supermaan trouwens goed te zien. Op Twitter werden spectaculaire beelden gedeeld, al hadden ze soms iets minder geluk met het weer:
Op andere momenten en op andere plaatsen in de VS was de maan wel goed te zien:
En wie de supermaan vannacht had gemist, kon vanochtend nog een mooie zonsopgang bewonderen: