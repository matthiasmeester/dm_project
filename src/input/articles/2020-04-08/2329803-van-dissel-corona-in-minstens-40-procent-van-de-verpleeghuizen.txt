In ten minste 40 procent van de verpleeghuizen in Nederland zijn besmettingen met corona. Dat heeft Jaap van Dissel van het RIVM gezegd in de Tweede Kamer, waar hij Kamerleden heeft bijgepraat over de huidige stand van zaken rond de uitbraak van het virus.
Van de 2500 verpleeghuizen die er zijn, hebben er circa 900 een besmetting gemeld. Het gaat hier om cijfers tot 1 april, dus het aantal is intussen zeer waarschijnlijk nog opgelopen.
Hoeveel besmettingen het precies betreft is niet duidelijk, omdat is afgesproken dat alleen de eerste gevallen in een instelling worden gemeld. Dat zijn tot nu 1900 gevallen, maar het werkelijke aantal ligt vrijwel zeker hoger. Er wordt gewerkt aan beter onderzoek. Tot 1 april zijn er 281 sterfgevallen gemeld vanuit verpleeghuizen.
Sinds 19 maart geldt er een bezoekverbod in verpleeghuizen, juist om verspreiding van het virus tegen te gaan.
Onduidelijk is nog of iedereen die corona gehad heeft, ook immuun wordt en de ziekte dus niet meer door kan geven. Dat is belangrijk om de uitbraak te laten uitdoven.
Van Dissel liet zien dat uit onderzoek blijkt dat mensen die lichte klachten hebben gehad, ook weinig antistoffen opbouwen. "Hoe heftiger de infectie, des te meer antistoffen we zien." Er wordt nu nader onderzoek gedaan om te kijken of mensen met lichte klachten toch immuniteit opbouwen.
Van Dissel over de opbouw van immuniteit:
Van Dissel bevestigde nog eens het advies dat ook de deskundigen van het Outbreak Management Team (OMT) gisteren gaven: dat het te vroeg is om de maatregelen tegen het virus te versoepelen. "We lopen geen sprint, het is een marathon", zei hij. Als we de teugels laten vieren, neemt de druk op de intensive care-afdelingen weer toe. "Dat is niet de gewenste situatie."
Volgens Van Dissel is er sprake van een reële afvlakking van de groei van het aantal besmettingen en opnames op de IC. Maar hij verwacht dat er nog een lange tijd sprake zal zijn van een forse belasting op de IC's. "Die werken nu op 200 procent van hun normale capaciteit."
De druk op de IC's moet eerst weer teruggebracht worden tot normaal. In een grafiek die hij liet zien, wordt die situatie waarschijnlijk op zijn vroegst bereikt rond 1 juni. Van Dissel "We hebben nog weken te gaan in ieder geval."
Diederik Gommers, voorzitter van de Nederlandse Vereniging voor Intensive Care, viel hem bij. Volgens hem moet het aantal coronapatiënten op de IC zijn gedaald tot ongeveer 700, voordat sprake kan zijn van versoepeling. Nu zijn dat er nog ruim 1400. Maar zelfs dan ben je er volgens Gommers nog niet, want het personeel wil ook met vakantie en een beetje bijkomen van alle gebeurtenissen. Mogelijk blijft de situatie tot in september uitzonderlijk. Gommers zei te vrezen voor burn-outs bij zorgmedewerkers.
Er zijn op dit moment maximaal 2400 IC-bedden beschikbaar in Nederland, waarvan 1900 voor coronapatiënten. Volgens Gommers is dat ook het absolute maximum, omdat het onmogelijk is om personeel te vinden voor meer bedden. Gelukkig zijn de ontwikkelingen rond de uitbraak nu positief. "Er is een ongelofelijk snelle afname van het aantal patiënten dat erbij komt."
Gommers over de groei van het aantal IC-patiënten:
Gommers verwacht dat ongeveer 70 procent van de coronapatiënten op de IC het overleeft, en 30 procent dus niet. Onder normale omstandigheden sterft een kleine 20 procent van het aantal mensen dat op een IC terechtkomt.
Het zogeheten reproductiegetal, dat aangeeft hoeveel mensen worden besmet door iemand met het virus, ligt inmiddels al drie weken onder de 1. "Maar daar moeten we ons niet op blindstaren", waarschuwde Van Dissel. Het is volgens hem een gemiddelde voor heel Nederland, maar op sommige plekken kan het hoger liggen. Bovendien blijken sommige mensen 'superverspreiders', waardoor er steeds weer forse uitbraken kunnen zijn. "En zelfs bij een reproductiegetal onder de 1 neemt het aantal besmettingen nog steeds toe."
Van Dissel over het volhouden van de maatregelen:
Verhalen rond het coronavirus bundelen we op aparte pagina's. Klik hier voor achtergrond- en uitlegverhalen. Klik hier voor onze serie 'In de frontlinie', waarin zorgmedewerkers dagelijks hun verhaal vertellen. Verhalen uit het dagelijks leven zijn hier te vinden. Het belangrijkste sportnieuws is hier verzameld. Klik hier voor antwoorden op vragen rond corona. En hier voor de bijzondere verhalen uit het buitenland.