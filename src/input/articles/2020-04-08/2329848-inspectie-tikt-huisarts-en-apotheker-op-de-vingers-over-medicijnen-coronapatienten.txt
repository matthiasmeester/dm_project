De Inspectie Gezondheidszorg en Jeugd heeft een huisarts en een apotheker uit het Noord-Limburgse Meijel een waarschuwing gegeven omdat ze patiënten het malariamedicijn chloroquine geven in het kader van een experiment tegen corona. De inspectie spreekt tegenover de NOS van "een kwalijke zaak".
De huisarts schrijft patiënten met een covid-infectie ook het reumamedicijn hydroxochloroquine voor, het antibioticum azitromycine en zinkorotaat. De apotheker levert de middelen. "De huisarts en de apotheker handelen hiermee in strijd met de behandelrichtlijnen", zegt de inspectie.
"Er is nog steeds geen bewezen geneesmiddel dat helpt tegen corona. En de manier waarop hij nu aangeeft te experimenteren is ook niet volgens de richtlijnen."
De inspectie heeft al eerder een verbod uitgevaardigd op het gebruik tegen covid-infecties van het malariamedicijn chloroquine en het reumamedicijn hydroxochloroquine binnen de eerstelijnszorg. "Wanneer chloroquine niet volgens de richtlijnen wordt voorgeschreven, dreigt er een tekort voor mensen die het echt nodig hebben", aldus de Inspectie.
Beide middelen staan wel bovenaan de lijst met behandelopties met medicijnen die de Stichting Werkgroep Antiobiticabeleid voortdurend actualiseert. Beide middelen worden op experimentele basis gegeven aan ernstig zieke en zeer ernstig zieke covid-patiënten, mits die daar zelf - of hun familie - toestemming voor geven.
Intussen zijn er verschillende wetenschappelijke studies in gang gezet naar deze middelen. Tot nu toe zijn er geen goede studies die aantonen dat ze effectief zijn bij de behandeling van covid-infecties. Patiënten die de middelen kregen hebben soms last van ernstige bijwerkingen.
In een interview met de lokale omroep Peel en Maas dat op YouTube staat vertelde de huisarts dat hij op sociale media berichten had gelezen over het gebruik van hydroxochloroquine en studies die daar in onder meer China, Frankrijk en de VS over zijn gedaan.
Hij vertelde er niet bij dat die studies wetenschappelijk nauwelijks waarde hebben omdat ze methodologisch slecht uitgevoerd zijn en met veel te weinig patiënten. Intussen zijn er in China twee dubbelblinde onderzoeken gedaan met kleine groepen die de behandeling kregen en kleine controlegroepen.
Het ene onderzoek leverde geen enkel voordeel op voor de patiënten die hydroxochloroquine kregen. De tweede studie zag wel voordeel, maar om duidelijke redenen was het aantal deelnemers aan de studie veel kleiner geworden dan in de opzet was aangekondigd. Dat kan erop wijzen dat patiënten die niet reageerden op het middel uit de studie zijn gehaald.
Beide studies hadden patiënten met onderliggend lijden zoals diabetes, obesitas of hart- en vaataandoeningen uitgesloten van de studie. Hydroxochloroquine kan voor (ernstige) hartritmestoornissen zorgen en zelfs voor hartstilstanden. Het is dus gevaarlijk om dat zo maar aan patiënten te geven.
De inspectie kondigt aan zo nodig verdere maatregelen te nemen tegen de huisarts en de apotheker uit Meijel. "Mocht de huisarts en zijn apotheker doorgaan met het voorschrijven en verstrekken van chloroquine als middel tegen corona, kan de Inspectie andere maatregelen nemen, zoals het opleggen van een boete."