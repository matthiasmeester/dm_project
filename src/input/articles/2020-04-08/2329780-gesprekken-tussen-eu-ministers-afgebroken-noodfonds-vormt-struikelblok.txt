De ministers van Financiën van de Eurogroep hebben hun onderhandelingen over een corona-noodpakket voor de zwaarst getroffen EU-landen opgeschort. Er is geen akkoord bereikt. De videoconferentie begon gisteren om 16.00 uur en ging de hele nacht door.
De vergadering werd gisteravond rond 19.00 uur al tijdelijk afgebroken omdat de verschillen te groot bleken. Daarna werd de hele nacht overlegd in kleinere kring, maar ook die gesprekken hebben nergens toe geleid.
Het overleg wordt morgen voortgezet, aldus Eurogroepvoorzitter Centeno. Ingewijden schatten de kans op een compromis klein in.
Minister van Financiën Wopke Hoekstra heeft "goede hoop" dat ze er de komende dagen uit komen. "Met een combinatie van solidariteit en doen wat verstandig is."
Volgens hem is er wel iets bereikt. "Mijn indruk is dat we een heel eind zijn gekomen en goede stappen hebben gezet, maar er zijn ook een paar zaken lastig, zaken waar verschillende lidstaten het over oneens zijn."
"Er zullen nog een paar stappen gezet moeten worden", zegt Hoekstra in deze video:
Voorafgaand aan de vergadering zei de Duitse minister van Financiën Scholz dat er waarschijnlijk steun zou zijn voor drie maatregelen: leningen van het ESM-noodfonds voor getroffen EU-landen als Italië; een garantiefonds voor bedrijfsleningen van de Europese Investeringsbank en het door de EU voorgestelde programma voor werktijdverkorting. Volgens Mario Centeno, hoofd van de Eurogroep, zou dit opgeteld een vangnet vormen ter waarde van een 500 miljard euro.
Maar met name Nederland en Italië lijken het niet eens te kunnen worden. Nederland wil het noodfonds ESM van 400 miljard euro niet zomaar inzetten, zegt EU-redacteur Bert van Slooten in Brussel. "Italië vindt dat aan de leningen geen voorwaarden mogen zitten, terwijl minister Hoekstra garanties wil dat landen die geld krijgen daarna hun best doen om de begroting op orde te krijgen."
Volgens Van Slooten is Nederland wel wat opgeschoven; het noodfonds mag wat Hoekstra betreft ook aangewend worden voor medisch gebruik. Italië blijft erbij dat het geld ingezet moet kunnen worden voor wederopbouw, zonder voorwaarden vanuit Brussel.
Ook zijn de eurobonds, de Europese obligaties, een struikelblok. Italië is voorstander en vindt dat ze meteen uitgegeven moeten worden, terwijl Nederland er niets voor voelt. Frankrijk kwam vannacht met de oplossing om de individuele regeringsleiders zich erover te laten buigen, waardoor het onderwerp tijdelijk van tafel lijkt.
Omdat de vergadering via webcams plaatsvindt, kunnen journalisten niet meekijken. Maar via contacten met lekkende medewerkers rond de verschillende Europese ministers, kunnen ze toch een goed beeld krijgen wat er is besproken. Ook omdat journalisten uit verschillende landen elkaar via appgroepen op de hoogte houden. "Je hoort nu gek genoeg meer dan wanneer je in een grote perszaal zit met z'n allen", zegt Van Slooten.