De door Saudi-Arabië geleide coalitie legt vanaf morgen 12.00 uur plaatselijke tijd de wapens neer in Jemen. Het bestand geldt twee weken. De coalitie hoopt dat Houthi-rebellen in die periode naar de onderhandelingstafel komen.
Ook zou de coalitie willen voorkomen dat het coronavirus zich in Jemen verspreidt. Onduidelijk is hoe dat zou moeten. Bij de Wereldgezondheidsorganisatie zijn nog geen coronagevallen in Jemen bekend.
De laatste tien dagen is er in Jemen hard gevochten tussen de regeringstroepen die door Saudi-Arabië worden gesteund, en de door Iran gesteunde Houthi-rebellen. Daarbij zijn 270 mensen omgekomen en honderden mensen gewond geraakt. Het regeringsleger zegt dat het belangrijke terreinwinst heeft geboekt.
De gevechten laaiden vorige maand op, nadat de Houthi's raketten op de Saudische steden Riyad en Jizan hadden afgevuurd. Het Saudische leger zegt dat beide raketten zijn onderschept.
In Jemen brak in 2014 een burgeroorlog uit. De Houthi-rebellen kregen het noorden van het land in handen en ook de hoofdstad Sanaa.
Een jaar later schoot een door Saudi-Arabië geleide en door de VS gesteunde coalitie van landen het regeringsleger te hulp, onder meer met luchtaanvallen op de Houthi's en blokkades van havens. Toch lukte het niet de Houthi's te verslaan.
De strijd heeft tot nu toe aan zo'n tienduizend mensen het leven gekost. Miljoenen mensen lijden honger en er is een groot tekort aan medische hulpmiddelen en voorzieningen.
Deze video is uit september 2019, maar nog steeds actueel. De coronadreiging was er toen nog niet: