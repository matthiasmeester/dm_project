Zeker twaalf oppositiekandidaten in Hongkong mogen niet meedoen aan de parlementsverkiezingen. Volgens de Chinese autoriteiten houden ze zich niet aan de wet, omdat ze tegen de nieuwe veiligheidswet zijn en zich inzetten voor onafhankelijkheid.
De verkiezingen staan gepland voor september, hoewel er mogelijk uitstel komt vanwege de coronacrisis. De oppositie hoopte op een grote overwinning, maar die hoop wordt de kop ingedrukt nu veel van hun kandidaten niet mogen meedoen.
Een van de uitgesloten kandidaten is activist Joshua Wong. Bij onofficiële voorverkiezingen half juli, georganiseerd door de oppositie, kwam hij als favoriet uit de bus. De 23-jarige Wong maakt zich al lange tijd sterk voor democratisch kiesrecht en is het gezicht van de prodemocratische beweging in de miljoenenstad. Hij uit vaak kritiek op de Chinese overheid, die volgens hem de dienst uitmaakt in Hongkong en de bevolking niet serieus neemt.
"Het excuus dat ze gebruiken is dat ik de veiligheidswet draconisch noem, wat duidelijk maakt dat ik deze vergaande wet niet steun", aldus Wong.
Hij plaatste een boze reactie op Twitter: 
Degenen die nu zijn uitgesloten zijn zowel kandidaten van de meer traditionele pro-democratische partijen als radicale jonge activisten die nog meer vrijheid eisen. De autoriteiten sluiten niet uit dat nog meer politici niet mogen meedoen, als blijkt dat zij zich niet aan de regels houden.
Volgens de regering is dit besluit in overeenstemming met de wet en is er "geen sprake van beperking van de vrijheid van meningsuiting of politieke censuur."
De kandidaten zijn per brief over het besluit op de hoogte gesteld. Een aantal van hen plaatste die op internet. Zo schreef oppositiekandidaat Dennis Kwok dat hij is uitgesloten omdat hij heeft aangekondigd zijn positie als parlementariër te gebruiken "op een manier die de regering dwingt om aan bepaalde eisen te voldoen".
China nam vorige maand de omstreden veiligheidswet voor Hongkong aan, waarmee de metropool een groot deel van zijn autonomie dreigt kwijt te raken. Het streven naar afscheiding, buitenlandse inmenging en staatsondermijnende activiteiten zijn verboden in die nieuwe wet. Verzet tegen de overheid is strafbaar gesteld en burgers van Hongkong worden door China berecht.
Peking wil zo een einde maken aan de onrust en protesten in de stad, waar sinds het voorjaar van 2019 massaal wordt gedemonstreerd tegen de groeiende invloed van China.