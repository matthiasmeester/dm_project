Het veroordeelde oud-Hofstadgroeplid Samir A. is eind juni in Rotterdam opgepakt wegens financiering van terrorisme, bevestigt zijn advocaat Tamara Buruma tegenover de NOS. Hij zit sindsdien vast.
Hij wordt verdacht van het inzamelen van geld voor vrouwen en kinderen in IS-gebied. Het Openbaar Ministerie vermoedt dat hij geld aannam van familieleden en bekenden van vrouwen, "die naar het Midden Oosten zijn gereisd om deel te nemen aan de gewelddadige jihad". Het geld zou naar de vrouwen in het Midden-Oosten zijn verstuurd door anderen, onder wie een man die is eind juni eveneens opgepakt.
Hij wordt verdacht van het overtreden van de Sanctiewet, witwassen en hawala-bankieren, een vorm van bankieren zonder vergunning. A. wordt ook verdacht van de overtreding van de Sanctiewet.
De advocaat van A. stelt dat hij geen terrorisme heeft gefinancierd. "Het gaat om vrouwen en kinderen in kampen in Koerdisch gebied, die hij geld, eten en medicijnen heeft gestuurd. Er is nooit geld naar IS gegaan", zegt Buruma.
Ze zegt dat het ging om stervende kinderen. De plek waar die kinderen zitten, is volgens haar geen IS-gebied meer. "De nood in het kamp is hoog."
De Fiscale Inlichtingen- en Opsporingsdienst (FIOD) doorzocht eind juni vier woningen en een bedrijfspand in de regio Rotterdam. Diezelfde dag werden de verdachten aangehouden. Ook sprak de dienst met familieleden van de uitgereisde vrouwen.
Samir A. werd in 2004 bekend als kopstuk van de terroristische Hofstadgroep, waarvan ook de moordenaar van Theo van Gogh, Mohammed B., lid was. In 2006 werd A. veroordeeld tot een celstraf van vier en negen jaar, onder meer wegens het beramen van aanslagen.
Hij werd in 2013 vrijgelaten, toen twee derde van zijn straf erop zat.
Het is in Nederland strafbaar om leden van IS financieel te steunen. Wanneer de zaak voor de rechter wordt behandeld is nog niet bekend.