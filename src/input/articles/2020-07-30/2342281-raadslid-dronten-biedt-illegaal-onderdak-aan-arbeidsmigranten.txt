Een boerin die raadslid is in Dronten biedt illegaal onderdak aan arbeidsmigranten. Haar werknemers wonen in caravans die in een grote schuur zijn gestald, terwijl daar geen vergunning voor is.
CDA-raadslid Brenda Berghorst stelde recent nog nieuwe regels voor om de leefomstandigheden van die groep te verbeteren.
Het raadslid runt sinds maart dit jaar een uitzendbureau, dat een aantal buitenlandse werknemers aan werk helpt. Volgens Berghorst wonen zes van de arbeidsmigranten tijdelijk in de schuur vanwege de coronacrisis. De normale woonruimte van de werknemers zou te klein zijn om 1,5 meter afstand te kunnen houden.
Bij de gemeente Dronten is een klacht ingediend, door wie is niet bekend. Bij een controle bleek dat de woonsituatie niet aan de eisen voldoet. Berghorst moet van de gemeente op "korte termijn" een andere oplossing vinden voor de arbeidsmigranten.
In een reactie tegenover Omroep Flevoland zegt Berghorst dat ze snapt dat de illegale huisvesting op gespannen voet staat met haar werk als raadslid en de aandacht die de lokale CDA-afdeling vraagt voor betere leefomstandigheden voor arbeidsmigranten. Maar door de corona-uitbraak had ze geen keus, vindt ze. "Het werk moet worden gedaan en de werknemers moeten ergens wonen."
Het raadslid heeft geen vergunning aangevraagd omdat de procedure haar te lang duurt. Wel zegt ze dat voor de veiligheid brandblussers staan bij de caravans.