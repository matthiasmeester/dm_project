Het kan vandaag tropisch warm worden, met temperaturen die op sommige plekken kunnen oplopen tot boven de dertig graden. Op stranden, wegen en in de treinen wordt dan ook grote drukte verwacht.
Vooral in het zuiden, midden en oosten van het land zijn temperaturen tot 34 graden mogelijk. In het noorden wordt het niet warmer dan 28 graden en op de Wadden 25 graden.
In het zuiden en midden van het land is er later op de dag bovendien kans op smog door ozonvorming. Dat wil zeggen dat vuile stoffen in de lucht blijven hangen, doordat er weinig wind staat. Die stoffen zetten zich door het zonlicht om in ozon, de zogenoemde zomersmog.
Je kunt daar luchtwegklachten van krijgen, zoals hoesten en kortademigheid. Mensen die er gevoelig voor zijn kunnen beter binnenblijven, adviseert het RIVM.
Aan de stranden doet zich nog een natuurfenomeen voor waar mensen rekening mee moeten houden: de Reddingsbrigade waarschuwt voor muien en stromingsgevaar. Een mui is een opening tussen twee zandbanken, waarin het water snel en met veel kracht naar de zee terugstroomt.
"Het is de laatste tijd echt schering en inslag met die muien", vertelt Sander Zeilstra van Reddingsbrigade Nederland. "In Bergen aan Zee en op Texel moesten we er al mensen uit halen."
De Reddingsbrigade ziet dat mensen die in een mui komen vaak niet goed reageren. Het advies is om niet tegen de stroom in te zwemmen, richting strand dus, want "daar word je doodmoe van en dat red je niet". Je kunt je in eerste instantie beter laten meevoeren met de stroming, en dan schuin wegzwemmen richting de zandbank, de mui uit.
"Je kunt best naar het strand gaan", zegt Zeilstra. "Maar zorg voor een goede voorbereiding. Je kunt gewoon aan de Reddingsbrigade vragen of en waar de muien bij je strand zijn." Verder is voorzichtig zijn in het water het devies: "Als je een zwemprestatie neer wilt zetten, ga je maar naar het zwembad."
Het Duitse meisje dat onlangs bij Ameland verdronk kwam ook in een mui terecht. Gisteren moesten drie tienerjongens bij Callantsoog uit een mui worden gered.
In deze animatie kun je zien hoe een muistroom werkt:
Ook de spoorwegen houden rekening met drukte in de treinen richting strand. NS laat tot 23.00 uur 's avonds zes treinen per uur van en naar Zandvoort rijden. "Alleen de zitplaatsen mogen gebruikt worden, als die vol zijn vertrekt de trein", licht Carola Belderbos van NS toe.
"Iedereen heeft natuurlijk zijn eigen verantwoordelijkheid, maar wij zouden zeggen: ga gespreid op reis. Pak niet allemaal de laatste trein en houd een beetje rekening met elkaar. Wij proberen te zorgen dat het niet te druk wordt op de perrons."
Op een zonnige dag in mei werd het te druk in de treinen naar Zandvoort. NS vroeg reizigers toen om niet meer naar Zandvoort reizen. "Er waren toen minder treinen en andere maatregelen van kracht. Nu zijn alle zitplaatsen beschikbaar", zegt Belderbos. "Wij gaan ervan uit dat het bij zes treinen per uur zal blijven."
Nu alle regio's in Nederland zomervakantie hebben, zal het ook op de wegen naar het zuiden drukker zijn, verwacht de ANWB. In Frankrijk wordt het opnieuw een druk vakantieweekend: mogelijk staat er meer dan 900 kilometer file.
Ook in Duitsland op de wegen naar Oostenrijk en SloveniÃ« wordt drukte verwacht. In Nederland wordt het vooral druk op de wegen naar de stranden en rondom Amsterdam, omdat daar aan de weg wordt gewerkt. Een deel van de ring A10 wordt daarom afgesloten.