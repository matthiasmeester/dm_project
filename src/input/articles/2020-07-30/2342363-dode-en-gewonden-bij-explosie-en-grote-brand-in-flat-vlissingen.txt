Bij een explosie en een brand in een flat aan de Hogeweg in Vlissingen is een dode gevallen. Volgens de veiligheidsregio is het de bewoner van het appartement waar de explosie was. Ook raakten vijf mensen gewond, een van hen is naar het ziekenhuis gebracht.
De brand in de woning werd rond 20.50 uur gemeld. Even daarvoor hoorden omwonenden een harde knal, meldt Omroep Zeeland. Tijdens de brand sloegen de vlammen uit de woning en kwam veel rook vrij. Rond 22.30 uur was het vuur onder controle.
Flatbewoners die hun woning nog niet hadden verlaten, werden door de brandweer en de politie geëvacueerd. In totaal waren 22 woningen betrokken. Van 20 appartementen konden de bewoners vannacht niet naar huis. Voor mensen die niet bij familie of vrienden terecht konden, is opvang geregeld.
De burgemeester van Vlissingen heeft de geëvacueerde bewoners gisteravond bezocht. Ook kregen ze psychosociale hulp aangeboden.
In twee woningen doet de politie onderzoek naar de oorzaak van de explosie.