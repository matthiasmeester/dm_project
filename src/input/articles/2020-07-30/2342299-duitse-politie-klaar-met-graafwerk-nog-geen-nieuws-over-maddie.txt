De zoekactie naar sporen van Madeleine McCann in een volkstuin aan de rand van Hannover is afgerond. Twee dagen lang werd het terrein minutieus doorzocht in de hoop op een doorbraak in de zaak van de Britse peuter die 13 jaar geleden in Portugal verdween.
Inmiddels zijn de schermen langs het perceel weggehaald, net als de graafmachines en containers. Of er ook iets is gevonden wil de Duitse justitie niet kwijt. "We geven geen commentaar op de ontwikkelingen in het onderzoek", zegt een woordvoerder van het parket in Braunschweig tegen persbureau DPA. Eerst worden de resultaten van de zoektocht geÃ«valueerd.
Dinsdag werden in de volkstuin funderingen opgegraven, die mogelijk van een tuinhuisje waren. Met speurhonden werd de holte onder de grondplaat onderzocht. De Duitse krant Bild schreef dat er een geheime kelder is aangetroffen, maar dat is niet bevestigd.
Aan het begin van de graafactie bevestigde het parket dat de activiteiten verband hielden met het onderzoek naar de 43-jarige Duitse verdachte in de verdwijningszaak. Hij wordt door het Openbaar Ministerie verdacht van moord op 'Maddie', die in 2007 verdween uit een appartement in Praia da Luz. 
Na haar verdwijning zou de verdachte in een minibus in Hannover hebben gewoond. Hij zou hebben gewerkt in een werkplaats bij de plek waar nu is gezocht.
Volgens de huurder van het aangrenzende perceel is de volkstuin al zeker twee jaar ongebruikt. Er stond geen tuinhuis meer op en het was overwoekerd met bramenstruiken, die agenten moesten verwijderen voor ze het terrein op konden.