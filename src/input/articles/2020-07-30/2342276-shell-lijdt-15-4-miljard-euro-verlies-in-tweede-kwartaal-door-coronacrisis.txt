Shell is hard getroffen door de coronacrisis: het olie- en gasbedrijf leed een nettoverlies van 15,4 miljard euro in het tweede kwartaal. Vorig jaar werd in dezelfde periode nog 2,5 miljard euro winst gemaakt.
Dit grote verlies komt door eenmalige afschrijvingen op bezittingen zoals olie- en gasvelden en raffinaderijen. Het bedrijf heeft de verwachtingen omtrent de vraag naar olie en gas moeten bijstellen.
Verder werd er, door de strenge beperkingen in april en mei, veel minder brandstof verkocht aan de pomp. In de luchtvaart viel de vraag naar kerosine weg. Daarnaast heeft Shell veel last van de lage olieprijs. Die kelderde na het uitbreken van de pandemie en is nog altijd niet terug op het niveau van voor de crisis. Het concern verwacht dat dit zo blijft.
"Het is eigenlijk vrij simpel", zegt Aad Correljé, energiedeskundige aan de TU Delft. "Er waren al zorgen over een overproductie op de markt waardoor de energieprijzen vorig jaar daalden. Vervolgens is daar aan de afnamekant de coronacrisis overheen gekomen. Dat heeft een enorme deuk geslagen en die optelsom maakt dat je dit een perfecte storm kunt noemen."
Beleggers hielden rekening met de slechtere cijfers. "Het is eigenlijk verrassend in positieve zin", zegt beursanalist Corné van Zeijl. "De cijfers zijn dramatisch natuurlijk, maar dit was al eerder aangekondigd." Van Zeijl wijst er ook op dat er toch onderliggend winst is gemaakt. Die kwam uit op 540 miljoen euro.
"Als je naar de divisies van Shell gaat kijken, maken de meeste gewoon nog winst", zegt hij. Het gaat dan vooral om de zogeheten upstream-activiteiten, het oppompen van de olie. Bij het tanken aan de pomp, wat downstream wordt genoemd, gaat het minder goed.
Alles bij elkaar kunnen de cijfers volgens Van Zeijl worden bestempeld als "best wel oké". Vooralsnog lijken beleggers zich niet enorme zorgen te maken, het aandeel staat licht in de min, maar over de gehele linie staan bedrijven op de Amsterdamse beurs in het rood.
Hoe de verwachte reorganisatie eruit gaat zien, is nog onduidelijk. In juni werd bekend dat topman Ben van Beurden in een interne videoboodschap veranderingen heeft aangekondigd. Aan het eind van dit jaar zou er meer duidelijkheid komen.