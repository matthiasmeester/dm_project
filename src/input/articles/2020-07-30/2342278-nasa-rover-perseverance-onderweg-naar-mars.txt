Na jaren voorbereiding is de nieuwe rover Perseverance van NASA op weg naar Mars. De Marswagen werd gelanceerd om 13.50 uur Nederlandse tijd.
De onbemande NASA-rover heeft een reis van ruim zes maanden voor de boeg en moet op 18 februari volgend jaar landen in de krater Jezero, om daar op zoek te gaan naar bodemmonsters om terug te brengen naar de aarde.
In deze animatie zie je hoe die landing verloopt en hoe de bodemmonsters van Perseverance met een latere Marsmissie opgehaald moeten worden:
De lancering vanaf Cape Canaveral Airforce Station in Florida verliep zonder problemen. Nadat de krachtige Atlas V-raket met de rover in een baan om de aarde was gekomen, werd de motor van de bovenste rakettrap opnieuw aangezet om het ruimtevaartuig genoeg snelheid te geven om aan de aardse zwaartekracht te ontsnappen.
Het ruimtevaartuig met de rover kwam ongeveer een uur na de lancering los van de Centaur-rakettrap om te beginnen aan zijn maandenlange reis. Na aankomst bij Mars volgt de voor de vluchtleiding zenuwslopende landing. Zeven minuten lang is er geen radiocontact - de beruchte 'seven minutes of terror'. Uiteindelijk wordt Perseverance aan een vliegende kraan naar het Marsoppervlak getakeld. Bij de landing van Perseverance' voorganger, de rover Curiosity, verliep dat vlekkeloos.
Na een succesvolle landing zal Perseverance de komende jaren de bodem van de 45 kilometer wijde krater Jezero onderzoeken en bodemmonsters verzamelen. In de krater was ooit een meer en een rivierdelta te vinden. Volgens onderzoekers was het een van de meest leefbare plekken op de planeet voor mogelijk microscopisch leven.