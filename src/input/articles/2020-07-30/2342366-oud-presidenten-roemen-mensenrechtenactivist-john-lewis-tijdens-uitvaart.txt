In een een uitvaartdienst is afscheid genomen van de onlangs overleden mensenrechtenactivist en Democraat John Lewis. De dienst was in een kerk in de buurt van Atlanta. Tijdens de ceremonie spraken meerdere oud-presidenten lovende woorden over de man die zijn hele leven lang streed voor gelijke rechten.
Oud-president Barack Obama kreeg een staande ovatie voor zijn toespraak. Hij sprak zijn waardering uit voor Lewis, die streed tegen rassenscheiding en onrechtvaardigheid, maar bekritiseerde in zijn speech ook meerdere besluiten van president Donald Trump, zonder hem bij naam te noemen.
"Amerika is gebouwd door 'John Lewises'," zei Obama. "Op het moment dat we die lange weg richting vrijheid hebben afgerond, of dat nou over een paar jaar is of over tientallen jaren, wordt John Lewis een van de grondleggers van een eerlijker en beter Amerika."
Obama uitte kritiek op het besluit van Trump om nationale troepen naar demonstraties te sturen. "Daar gebruiken agenten traangas en een wapenstok tegen vreedzame demonstranten." En sprak de oud-president en Democraat over de verkiezingen in november. "Er zijn mensen aan de macht die heel erg hun best doen om mensen te ontmoedigen te stemmen. (...) Zelfs de postdienst wordt ondermijnd, terwijl we afhankelijk zijn van die dienst, omdat we allemaal via de post gaan stemmen om niet ziek te worden."
Bekijk hier een fragment uit de speech van Obama: 
De oud-president pleitte ook voor een vernieuwing van de Voting Rights Act, een wet uit 1965 die rassendiscriminatie bij het stemmen verbiedt. "Je wilt John eren, laten we hem dan eren door de wet waarvoor hij bereid was te sterven nieuw leven in te blazen", zei Obama.
En sprak hij uit dat hij hoopt dat elke Amerikaan automatisch geregistreerd wordt om te kunnen stemmen, dat de dag waarop gestemd wordt een nationale feestdag wordt en dat er meer plekken worden gecreÃ«erd om te stemmen.
Niet alleen Obama sprak zijn waardering uit voor Lewis. Ook voormalig presidenten George W. Bush en Bill Clinton roemden hem. President Trump was niet aanwezig op de begrafenis.
Lewis zat sinds 1987 in het parlement voor de Democraten. Hij stierf op 17 juli op 80-jarige leeftijd aan alvleesklierkanker.