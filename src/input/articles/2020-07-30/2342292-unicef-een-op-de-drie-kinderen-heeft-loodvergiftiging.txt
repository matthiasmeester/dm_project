Wereldwijd hebben zo'n 800 miljoen kinderen te veel lood in hun bloed, concluderen kinderrechtenorganisatie Unicef en milieuorganisatie Pure Earth na analyse van internationale gezondheidsdata. Dat is ongeveer een derde van alle kinderen.
De meeste loodvergiftigingen komen voor in Zuid-AziÃ« en delen van Afrika. Ze worden veroorzaakt door onder meer loden waterleidingen en illegale recycling van bijvoorbeeld accu's, zegt Unicef.
"Bij de verbranding van die accu's komt lood in de grond terecht", legt Suzanne Laszlo, directeur van Unicef-Nederland, uit in het NOS Radio 1 Journaal. "Daardoor komt het bij water en voedingsmiddelen en kunnen kinderen besmet raken."
Er bestaan in veel lage- en middeninkomenslanden geen duidelijke regels voor het recyclen van auto-accu's, waardoor dat in zo'n 50 procent van de gevallen onveilig gebeurt, aldus Unicef. Volgens de kinderrechtenorganisatie zit er ook vaak veel lood in bijvoorbeeld conservenblikken, medicijnen, verf en speelgoed.
Unicef en Pure Earth baseren zich op data van het Institute for Health Metrics and Evaluations (IHME). Dat onderzoeksinstituut is onderdeel van de Universiteit van Washington in Seattle en verzamelt internationale gegevens over de gezondheid van mensen. Het is voor het eerst dat deze gegevens over het loodgehalte bij kinderen bij elkaar zijn gelegd en geanalyseerd.
In Nederland hebben bijna 60.000 kinderen meer dan 5 microgram lood in hun bloed, zegt Unicef. Vanaf dat niveau wordt gesproken van een loodvergiftiging. Ruim 7600 Nederlandse kinderen zouden zelfs meer dan 10 microgram lood in hun bloed hebben, aldus de kinderrechtenorganisatie.
Eind vorig jaar was veel te doen om loden leidingen in Nederland, na een oproep van de Gezondheidsraad aan huiseigenaren om loden waterleidingen in oude panden te saneren. Naar schatting zijn in Nederland bij zo'n 100.000 tot 200.000 oude woningen de loden leidingen, die tot 1960 mochten worden gebruikt bij de bouw, nooit vervangen.
In deze leidingen kunnen kleine looddeeltjes loslaten en zo in het drinkwater komen. Op zes Utrechtse basisscholen werd in februari een verhoogde concentratie aan lood in het leidingwater gevonden.
Lood is giftig en heeft effect op de hersenontwikkeling van jonge kinderen. Volgens de Gezondheidsraad kan het metaal bij hen leiden tot een verlaging van hun IQ met enkele punten. Bij volwassenen vergroot een loodvergiftiging het risico op hart- en vaatziekten en nieraandoeningen.
Baby's zijn extra kwetsbaar. Hun darmen nemen looddeeltjes makkelijker op en hun hersenen zijn nog sterk in ontwikkeling.
Eerder dit jaar maakten we deze video over loden waterleidingen: wat zijn de risico's en hoe herken je ze?
Unicef en Pure Earth willen dat mensen zich bewust worden van de risico's van lood. Ze pleiten voor dringende maatregelen om gevaarlijke praktijken af te schaffen en de illegale en onveilige recycling van accu's aan te pakken.