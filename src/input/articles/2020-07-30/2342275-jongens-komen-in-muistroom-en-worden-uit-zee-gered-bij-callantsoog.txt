Drie jongens van 11, 12 en 14 jaar zijn gisteravond bij Callantsoog door de plaatselijke reddingsbrigade uit zee gered. Ze waren in een muistroom terechtgekomen.
Rond 19.30 uur gingen de jongens het water in. Ze kwamen in een grote geul terecht en werden meegesleurd de zee in, tot zo'n 100 meter uit de kust. Een strandtenteigenaar zag het gebeuren en schakelde de reddingsbrigade in.
Reddingswerkers waren op dat moment iets verderop met een vaaroefening bezig en konden er met een boot snel bij zijn. De jongens waren zeker 100 meter uit de kust en raakten steeds onder water. Eerst werden twee jongens op een reddingsplank in veiligheid gebracht, de derde lag nog tussen de golven.
"We zagen nog net een koppie tussen de golven bijna verdwijnen", vertelt schipper Daan van Daele. "Hij kwam nog even boven tussen een groep hoge golven en toen overviel een golf hem. Een van mijn opstappers pakte een arm, de ander een pluk haar. Zo trokken ze hem de boot in."
De Koninklijke Nederlandse Redding Maatschappij (KNRM) kwam ook met een boot. Op het strand wachtte ambulancepersoneel de drie op en keek ze na. De jongens hoefden niet naar het ziekenhuis en maken het naar omstandigheden goed.
Het zijn twee broers en een vriend die een dag naar zee gingen. De ouders waren op het strand maar konden niets doen, zegt een woordvoerder van de reddingsbrigade.
"Het feit dat de lifeguards aan het trainen waren, daar hebben ze enorm veel geluk mee gehad. Anders zou de hulpverlening nooit zo snel op gang zijn gekomen."
De muistroming was heel intens, zegt de woordvoerder. "En dat geldt voor de komende dagen ook. Het is supergevaarlijk."
Wat is zo'n mui precies, en hoe kom je eruit?