Bij het gemeentehuis in Oss zijn vanochtend 4000 witte rozen neergelegd voor Arie den Dekker. De dakloze man stak zichzelf maandag op die plek in brand. Hij overleed aan zijn verwondingen.
Volgens zijn advocaat was het een laatste wanhoopsdaad. De 54-jarige Den Dekker meldde zich in 2018 bij de politie als getuige van een liquidatie. Daarna werd hij ernstig bedreigd. Zijn huis werd in brand gestoken en hij kwam in een getuigenbeschermingsprogramma, dat vorig voorjaar werd beÃ«indigd.
Het afgelopen jaar had hij een langlopend conflict met de gemeente Oss over onder meer nieuwe woonruimte.
Degene die met de bloemenzee respect wil betuigen aan Den Dekker, heeft ervoor gekozen anoniem te blijven, meldt Omroep Brabant. De rozen zijn ook een statement. "Criminelen lachen als ze de berichten lezen over hoe de overheid de handen aftrok van Arie. Hij is niet beschermd, maar in de steek gelaten", zegt hij tegen de omroep.
"Ik heb de actie bedacht in samenwerking met een groep bezorgde burgers." Volgens hem staat de rechtsstaat onder druk en krijgen criminelen steeds vaker de overhand.
De bloemen werden op en bij de trap voor het gemeentehuis neergelegd. De man in de video is niet degene die het initiatief heeft genomen voor de bloemenzee:
De burgemeester van Oss, Wobine Buijs-Glaudemans, zei eerder dat de gemeente "kosten noch moeite" heeft gespaard om de dakloze Den Dekker te helpen, maar dat dat niet mocht baten. "We stellen wel grenzen aan gedrag."
Den Dekker gooide eerder poep over zichzelf heen voor de deur van het gemeentehuis en hij gooide vis naar binnen. De gemeente zegt dat het dergelijk gedrag niet wilde belonen.
Er is een onafhankelijk onderzoek naar de zaak aangekondigd. Hoe dat precies vorm krijgt en wie het gaat uitvoeren is nog niet bekend.
Praten over zelfmoordgedachten kan anoniem via de chat op www.113.nl of bel 113 (gebruikelijke telefoonkosten) of 0800-0113 (gratis).