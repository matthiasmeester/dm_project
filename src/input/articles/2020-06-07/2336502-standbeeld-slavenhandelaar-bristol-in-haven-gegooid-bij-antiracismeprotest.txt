Bij antiracismeprotesten in de Britse stad Bristol hebben demonstranten een metershoog standbeeld omver gehaald. Met touwen werd het beeld van Edward Colston van zijn sokkel getrokken.
Toen het op de grond lag poseerde een demonstrant met zijn knie in de nek van het beeld, verwijzend naar de dood van George Floyd. De zwarte Amerikaan overleed bijna twee weken geleden in Minneapolis nadat een agent met zijn knie meer dan acht minuten Floyds nek had afgeklemd. Nadat het beeld omver was gehaald sleepten de demonstranten het naar de haven waar het in het water werd gegooid.
Bekijk hier hoe de demonstranten met het beeld aan de haal gaan:
Edward Colston werd geboren in Bristol en was in de 17e eeuw een slavenhandelaar en parlementslid. Hij heeft vermoedelijk 80.000 mannen, vrouwen en kinderen van Afrika naar Noord- en Zuid-Amerika gedeporteerd. Na zijn dood in 1721 liet hij veel van zijn bezittingen na aan liefdadigheidsinstanties. In Bristol zijn daarom tal van monumenten, straten en scholen die aan hem herinneren.
In Bristol is voor de tweede dag op rij gedemonstreerd tegen racisme. Ook in andere Britse steden als Londen, Manchester, Edinburgh en Nottingham werd opnieuw massaal geprotesteerd.
Waarschuwingen van de politie en minister van Volksgezondheid Hancock om met het oog op verdere verspreiding van het coronavirus niet in grote groepen bij elkaar te komen, zijn door de demonstranten genegeerd.
Volgens de BBC zijn de protesten voor het grootste deel zonder incidenten verlopen. Gisteren liep het in Londen uit de hand toen agenten werden bekogeld met vuurwerk en fietsen. Daarbij raakten veertien agenten gewond.
Vandaag werd voor de tweede achtereenvolgende dag in Londen een standbeeld van Winston Churchill beklad. Demonstranten kalkten 'was een racist' onder zijn naam op de sokkel van het beeld op Parliament Square.