In Dubai is een vermoedelijke handlanger van Ridouan Taghi opgepakt. Het is Amir Faten Mekky, die de leider van een van de gevaarlijkste internationale criminele netwerken zou zijn. Dat netwerk houdt zich bezig met moord, drugshandel en witwassen.
De autoriteiten in Dubai zeggen dat Mekky in verband wordt gebracht met "een van de beruchtste internationaal opererende misdadigers: Ridouan Taghi, het hoofd van de 'Engelen des doods-bende'" die in december vorig jaar in Dubai werd opgepakt en kort daarna aan Nederland werd overgedragen.
Mekky wordt door Het Parool de financiële man van Taghi genoemd. Het Nederlandse Openbaar Ministerie wil alleen kwijt dat hij niet op verzoek van Nederland is aangehouden en dat er geen verzoek van Nederland ligt om hem uitgeleverd te krijgen.
Mekky heeft de Deense nationaliteit en zou twee jaar geleden met een vals paspoort Dubai zijn binnengekomen. Hij wist jaren uit de handen van Europese politieorganisaties te blijven.
De arrestatie vond plaats in de nacht van woensdag op donderdag. Speciale troepen vielen zijn huis in Dubai binnen. Hij wordt verhoord en er worden voorbereidingen getroffen om hem aan de "relevante autoriteiten" over te leveren.
Dit zouden beelden van de arrestatie zijn:
Die relevante autoriteiten zitten vermoedelijk in Zweden en Spanje. Beide landen verdenken hem van moord en beide landen zijn bij de opsporing in Dubai betrokken geweest, schrijft The New York Times.
De Zweedse krant Expressen schreef vrijdag al over de aanhouding. Volgens de krant heeft Mekky lang in Malmö gewoond en werd hij gezocht omdat hij daar bij meerdere moorden betrokken zou zijn geweest. Hij heeft ook enige tijd vastgezeten, maar is wegens gebrek aan bewijs met een schadevergoeding van 20.000 euro vrijgelaten.
De Spaanse politie bevestigt de arrestatie in Dubai van een man van Deense en Iraanse herkomst. Daarmee zou Mekky worden bedoeld. Hij wordt in Spanje met twee moorden in 2018 in verband gebracht. Hij zou naar Marokko zijn ontkomen en van daar naar de Verenigde Arabische Emiraten zijn gereisd.
Ridouan Taghi werd op 16 december 2019 opgepakt in Dubai en drie dagen later overgebracht naar Nederland.
Een van de rechercheurs vertelt in deze video hoe de aanhouding van Taghi verliep: