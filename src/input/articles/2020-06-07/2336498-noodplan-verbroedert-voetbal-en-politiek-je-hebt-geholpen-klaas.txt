Jan de Jong en Klaas Dijkhoff hebben op NPO Radio 1 het noodplan besproken dat vrijdag werd ingediend voor het betaald voetbal. De twee waren complimenteus naar elkaar. Dat was een maand geleden wel anders tussen het voetbal en de politiek.
"Je hebt geholpen, Klaas", zei Eredivisie CV-directeur De Jong in Langs de Lijn. "Zonder mij was het ook wel gelukt", aldus Dijkhoff. De fractievoorzitter van de VVD riep het voetbal in mei op met een plan te komen. Hij gaf advies in twee gesprekken met betrokkenen.
Het betaalde voetbal stond er niet goed op bij de politiek. Clubs en bestuurders ruzieden over hoe de competitie beÃ«indigd was en de politiek moest maar even bijspringen met 400 miljoen euro om het voetbal overeind te houden.
Het noodplan stelt echter dat er geen 400, maar maximaal 140 miljoen euro nodig is als vangnet voor een heel seizoen zonder publiek. "Dat getuigt van veel meer realisme", zei Dijkhoff. "Mijn noodkreet was als voetballiefhebber. Ik dacht: dit gaat eindigen in tranen."
Dijkhoff is fanatiek supporter van PSV. Er zijn seizoenen geweest dat ik erger had gebaald van een vroegtijdig einde. Het was een verloren seizoen, maar mijn seizoenkaart heb ik wel verlengd voor twee jaar."
Hieronder de noodoproep van Klaas Dijkhoff in mei.
Ook De Jong stelt dat het voetbal in het begin als geheel naar buiten had moeten treden. "Dat moet ook vaker in de toekomst gebeuren en dat mag je ook van ons verwachten. Wat de laatste weken wel kan, kon eerst blijkbaar niet."
Over de benodigde 140 miljoen legt De Jong uit: "De omzet in het betaalde voetbal is 620 miljoen euro per jaar. Er wordt 331 miljoen euro gederfd, daar lost het voetbal 190 miljoen euro van op. Dan resteert er 140 miljoen euro."
"Maar...", gaat De Jong verder. "Dat is onder de aanname dat de NOW-regeling niet wordt doorgezet. En elke week dat wij met publiek kunnen voetballen, neemt die 140 miljoen euro tussen de 5 en 7 miljoen euro af."
Als die 140 miljoen straks toch niet toereikend blijkt, wat doet de regering dan? Dijkhoff: "Je moet nu geen salamitactiek doen en straks om een plakje meer vragen. Daarom is het goed dat er een plan is dat een heel seizoen vooruit kijkt en dat de bedragen op meerdere scenario's zijn gebaseerd."
Op papier zouden de eredivisie en eerste divisie na 1 september weer kunnen beginnen, maar dat zal in elk geval voorlopig zonder publiek zijn.
De KNVB heeft in het Deltaplan zeven stappen beschreven waarmee het voetbal terug kan keren naar wedstrijden in volle stadions.
1. Niet spelen.
2. Trainen met restricties (huidige fase).
3. Trainen zonder restricties (eind juni, uiterlijk 1 juli).
4. Oefenwedstrijden tussen ere- en eerstedivisieclubs (half juli).
5. Spelen zonder publiek (vanaf 1 september).
6. Spelen met een beetje publiek.
7. Spelen met volle stadions (vanaf 1 januari 2021).