In Zwolle en Maastricht zijn vanmiddag demonstraties tegen racisme en racistisch politiegeweld gehouden.
De oproep voor de Black Lives Matter-demonstratie in Zwolle kwam van de lhbti-organisatie Zwolle Pride. Op Facebook hadden bijna 500 mensen gezegd dat ze meedoen. De gemeente wilde in verband met de coronarichtlijnen maximaal 2400 mensen toelaten. Dat aantal werd bereikt.
Zwolle Pride had de deelnemers opgeroepen afstand te houden en zelfgemaakte spandoeken en borden weer mee te nemen. Mensen met huisgenoten met covid-19-klachten was gevraagd weg te blijven.
Voorzover bekend hielden de deelnemers zich aan de afspraken:
De politie was alert op mensen die de demonstratie het Wezenlandenpark willen verstoren. "We hebben informatie dat lokaal bij ons bekende groepen erop uit zijn om te provoceren tijdens de betoging", zei burgemeester Snijders op de site van de gemeente. "Dat is ook de reden dat de politie met veel verschillende eenheden in de stad op verschillende plaatsen te zien zal zijn."
Zo'n 50 mensen die mee wilden doen aan de demonstratie zijn door de politie tegengehouden. Volgens de politie ging het om supporters van verschillende voetbalclubs. De politie kon hen weigeren op grond van een noodverordening. Die was speciaal bedoeld voor hardekernsupporters van PEC Zwolle en SC Cambuur uit Leeuwarden.
Ook in Maastricht kwamen enkele honderden demonstranten bijeen:
In Maastricht waren honderden mensen naar het Griendpark gekomen. "Iedereen zit rustig op zijn of haar plek", zei verslaggever Esther Raats op de site 1limburg.nl. "Het is heel vreedzaam. Iedereen luistert naar toespraken."
De veiligheidsregio had met de organisatie afspraken gemaakt over het naleven van de coronamaatregelen. Als de deelnemers dat niet deden, zou de actie voortijdig worden stopgezet.