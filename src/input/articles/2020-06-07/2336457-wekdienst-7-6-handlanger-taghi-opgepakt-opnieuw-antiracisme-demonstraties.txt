Goedemorgen! In Zwolle en Maastricht gaan mensen de straat op om te demonstreren tegen racisme. En waarschijnlijk horen we meer over de arrestatie van een handlanger van Ridouan Taghi. 
Het wordt wisselend bewolkt met verspreid een paar buien, waarbij ook kans is op hagel of onweer. Vanmiddag trekken de zwaarste buien via het noordoosten weg, maar helemaal droog wordt het niet. Er staat iets minder wind dan gisteren en het wordt 14 tot lokaal 17 graden.
Moet je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
In verschillende steden in de VS waren gisteravond en vannacht opnieuw protesten tegen politiegeweld en racisme. In Washington werd een opkomst verwacht van 100.000 tot 200.000 betogers, maar volgens Amerikaanse media waren er uiteindelijk enkele tienduizenden. Voor zover bekend zijn de protesten rustig verlopen. Om een gespannen sfeer te voorkomen was de Nationale Garde niet bewapend.
CNN en CBS News melden dat president Trump afgelopen week van plan was om 10.000 militairen in te zetten tegen demonstranten in verschillende steden. Minister Esper van Defensie en generaal Milley zouden dat hebben tegengehouden.
Gisteren werd ook in Europa, Azië en Australië gedemonstreerd. In Londen raakten tien politieagenten gewond toen ze door demonstranten werden bekogeld met flessen. Veertien actievoerders zijn opgepakt.
Rond de beroemde Golden Gate Bridge in San Francisco horen bewoners sinds kort van een nieuw geluid. De brug 'zingt' sinds er aanpassingen zijn aangebracht om de oude brug beter bestand te maken tegen harde wind, meldt CNN.
Er zijn nieuwe, dunnere leuningen aangebracht bij het voetgangerspad waar de wind tussendoor kan. Bij veel wind ontstaat een zingend geluid dat kilometers ver te horen is. Sommigen vinden het spookachtig, anderen vinden het wel mooi:
Fijne zondag!