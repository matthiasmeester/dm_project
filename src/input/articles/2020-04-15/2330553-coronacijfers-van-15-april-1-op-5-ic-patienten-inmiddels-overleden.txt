Het aantal mensen dat door het coronavirus is overleden, is tot vandaag 10.00 uur met 189 toegenomen, meldt het RIVM. Gisteren werden er 122 nieuwe doden gemeld.
Dat het cijfer een stuk hoger is dan afgelopen dagen komt waarschijnlijk door het 'weekendeffect'. Het aantal gemelde doden is in het weekend doorgaans lager doordat veel sterfgevallen pas op de eerstvolgende werkdag worden doorgegeven en een dag daarna door het RIVM worden gemeld. Dat levert op dinsdagen een hoge cijfer op. Vanwege Tweede Paasdag is dit 'weekendeffect' pas vandaag te zien.
Voor zover bekend zijn in Nederland nu 3134 mensen overleden in verband met covid-19, de ziekte die door het virus wordt veroorzaakt.
Het CBS publiceerde afgelopen vrijdag opnieuw cijfers die een indruk geven van het aantal mogelijke 'verborgen' coronadoden. Het CBS zag in de week van maandag 30 maart tot en met zondag 5 april 2000 sterfgevallen meer dan gemiddeld. Dat is het dubbele van het eerder door het RIVM gemelde aantal coronadoden.
Het aantal patiënten dat in het ziekenhuis ligt of heeft gelegen, is met 188 toegenomen tot 9127. Gisteren werden er 210 nieuwe ziekenhuisopnames gemeld. Het aantal nieuwe ziekenhuisopnames schommelt al ongeveer een week rond hetzelfde niveau en is een stuk lager dan de week daarvoor. Toen werden er gemiddeld bijna 500 nieuwe ziekenhuisopnames per dag gemeld.
Van alle ruim 2500 coronapatiënten die de afgelopen periode zijn opgenomen op de intensive care ligt ongeveer de helft er nog. Een vijfde is inmiddels overleden en een even grote groep ligt nu op een andere afdeling in het ziekenhuis. Zo'n 10 procent is ontslagen uit het ziekenhuis.
Het aantal coronapatiënten op de intensive care is vandaag opnieuw gedaald. Het waren er 1279, 24 minder dan een dag eerder. De voorlopige piek was vorige week dinsdag, toen er 1424 coronapatiënten op de IC's lagen.
Van de 1279 Nederlandse IC-patiënten liggen er 55 in Duitse ziekenhuizen, het zelfde aantal als de afgelopen dagen. De afgelopen 24 uur werd er een patiënt naar Duitsland verplaatst, en een andere patiënt juist weer teruggebracht naar Nederland.
In dit tempo duurt het volgens voorzitter Ernst Kuipers van het Landelijk Netwerk Acute Zorg nog zes tot acht weken tot het aantal patiënten op IC''s weer op het "normale niveau" ligt, waardoor uiteindelijk alle andere operaties weer kunnen worden opgestart. Diederik Gommers zei eerder namens de IC-artsen dat het daarvoor nodig is om terug te zakken naar 700 coronabedden.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het percentage IC-patiënten dat is overleden of ontslagen is afkomstig van stichting NICE, die net als het LCPS het aantal coronapatienten op de IC monitort. Omdat ziekenhuizen nieuwe opnames met een kleine vertraging doorgeven, kunnen de cijfers iets afwijken van die van het LCPS.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.