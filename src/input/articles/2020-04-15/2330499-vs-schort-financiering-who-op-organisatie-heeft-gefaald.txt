De Verenigde Staten schorten hun betalingen aan wereldgezondheidsorganisatie WHO op. Dat heeft president Trump bekendgemaakt. Hij verwijt de organisatie foute informatie te hebben verspreid over het coronavirus, de crisis te hebben onderschat en China onvoldoende kritisch te hebben benaderd.
Het besluit komt niet geheel onverwacht. Eerder dreigde Trump er al mee. Hij verweet de WHO toen, net als nu, dat de organisatie kritiek had op zijn besluit van eind januari om vluchten uit China te weren.
Trump zegt nu dat de WHO niet de juiste informatie heeft verspreid over covid-19 en niet transparant heeft geopereerd. "De WHO heeft gefaald in zijn kerntaken" en moet verantwoording afleggen, sprak Trump. De VS betaalt jaarlijks 400 tot 500 miljoen dollar aan de organisatie, bijna 15 procent van de totale begroting.
Volgens Trump hadden WHO-experts veel eerder naar China moeten gaan om zich op de hoogte te stellen. Ook zou de WHO informatie die Peking gaf te gemakkelijk hebben geloofd en zich kritiekloos achter Peking hebben geschaard.
Met een kritischere opstelling had de uitbraak beperkter kunnen blijven en waren duizenden levens gespaard, stelde de president.
Trump ligt in eigen land onder vuur vanwege zijn aanpak van de coronacrisis. De belangrijkste kritiek is dat hij de ernst van de uitbraak eerst bagatelliseerde, terwijl de VS nu het land is met de meeste coronabesmettingen en -doden.
"Daarom kreeg de pers er gisteren van langs in zijn dagelijkse briefing. Ook heeft hij geprobeerd om de schuld in de schoenen van ex-president Obama te schuiven en nu was de Wereldgezondheidsorganisatie aan de beurt", zegt correspondent Marieke de Vries.
De uitspraken van Trump zijn opvallend omdat hij China zelf meermaals heeft gecomplimenteerd met de manier waarop het land de uitbraak bestrijdt.
Wereldwijd wordt met verbazing en afkeuring gereageerd op het besluit van Trump om de geldkraan voor de WHO dicht te draaien.
"Dit is niet de tijd om te stoppen met het geven van geld aan WHO-projecten. Juist nu moet de internationale gemeenschap samenwerken om het virus te bestrijden", zegt VN-secretaris-generaal Guterres. De WHO is een organisatie van de Verenigde Naties.
Ook Amerikaanse artsenorganisaties en gezondheidsautoriteiten hekelen het besluit van Trump. Zij zeggen dat dit niet het moment is om te stoppen met het geven van geld. "Het is een gevaarlijke stap in de verkeerde richting", zegt de voorzitter van de American Medical Association.
De vooraanstaande Johns Hopkins University, die vanaf het begin van de uitbraak coronacijfers verzamelt, zegt dat er weliswaar zaken moeten veranderen bij de WHO en dat daar uiteindelijk ook wel naar gekeken moet worden, maar dat het besluit van Trump een verkeerd signaal is midden in een pandemie.
Ook de Australische premier Morisson vindt dat de WHO niet altijd goed heeft gehandeld, maar volgens hem doet de organisatie juist nu heel goed werk. "We moeten het kind niet met het badwater weggooien."
President Trump herhaalde verder wat hij gisteren in zijn briefing ook zei, dat plannen om de economie weer op te starten in een vergevorderd stadium zijn. Hij zei snel met alle 50 gouverneurs in gesprek te gaan om hen in staat te stellen de plannen te implementeren.
"De federale overheid zal hen nauwlettend in de gaten houden. We houden gouverneurs verantwoordelijk, maar zullen met hen samenwerken om ervoor te zorgen dat het goed komt."
Gisteren zei Trump nog dat hij, en niet gouverneurs, bepalen wanneer lockdown-maatregelen worden versoepeld. Gouverneurs, gesteund door juridische experts, zeiden daarop dat Trump ernaast zit. Ze wezen hem erop dat zij de bevoegdheid hebben om anti-coronamaatregelen al dan niet te beÃ«indigen.