De regering van Duitsland adviseert mensen mondkapjes te dragen. Ook worden in Duitsland en België de meeste corona-maatregelen verlengd tot en met 3 mei.
In Duitsland geldt het advies om mondkapjes te dragen in winkels en het openbaar vervoer. De Belgische regering overweegt het dragen van mondkapjes in te voeren in situaties waar geen 1,5 meter afstand kan worden gegarandeerd of waar veel mensen zijn, zoals bijvoorbeeld in de metro.
"Het dragen van stoffen mondmaskers zal een belangrijke rol gaan spelen bij de overgang naar een normale situatie", zegt de Belgische premier Sophie Wilmès.
Scholen open
Beide landen gaan ook wat regels versoepelen. Zo mogen in Duitsland vanaf volgende week winkels kleiner dan 800 vierkante meter weer open zijn, op voorwaarde dat mensen anderhalve meter afstand houden. Ook autohandelaren en boekwinkels mogen weer open. Verder gaan de scholen vanaf 4 mei stapsgewijs weer lesgeven.
In België mogen tuincentra en bouwmarkten onder voorwaarden de deuren weer openen. Ook woonzorgcentra en gehandicapteninstellingen gaan voorzichtig weer open. Bewoners mogen bezoek krijgen van maximaal één persoon. Die persoon moet altijd dezelfde zijn en mag ook twee weken lang geen symptomen van het coronavirus hebben gehad.
Grote evenementen blijven voorlopig verboden.
In tegenstelling tot onze buurlanden gaat Nederland de bevolking niet adviseren mondkapjes te dragen. De prioriteit bij het verdelen van de schaarse mondkapjes ligt nog altijd bij de zorg, laat het RIVM weten.
Mondkapjes zijn volgens een RIVM-woordvoerder in de praktijk niet nodig als de voorschriften worden nageleefd: bij lichte klachten thuisblijven, geregeld handen wassen en afstand houden. Een gewijzigd advies op dit punt van het Outbreak Management Team aan het kabinet ligt daarom nu niet voor de hand.