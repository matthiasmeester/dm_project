Huurders mogen tijdens de coronacrisis niet op straat komen te staan omdat hun huurcontract verloopt. De Tweede Kamer steunt een spoedwet waardoor tijdelijke huurcontracten eenmalig met drie maanden kunnen worden verlengd.
Het gaat om huurcontracten met een einddatum tussen 1 april en 30 juni van dit jaar. Nu kunnen tijdelijke huurcontracten alleen worden omgezet in een huurcontract voor onbepaalde tijd. Daar wordt nu voor deze periode van drie maanden een uitzondering op gemaakt.
De Kamer sprak over de spoedwet met minister Ollongren, die na een ziekteperiode van ongeveer een half jaar voor het eerst weer een debat voerde. Ollongren had een aandoening aan haar bijholten. Ze zei dat ze haar werk erg heeft gemist.
De minister vindt dat er ondanks de corona-crisis op termijn toch huizen gebouwd moeten worden:
Ollongren voelt er niet voor om een generieke coronamaatregel voor alle huurders te nemen, zoals het bevriezen van de jaarlijkse huurverhoging. Zij zegt dat er zeker huurders zijn die door de pandemie in de financiÃ«le problemen komen - en dat er ook voor hen al allerlei inkomensmaatregelen worden genomen - maar dat er ook een groep is voor wie dat niet geldt. Ze wil voorkomen dat woningcorporaties te weinig geld binnenkrijgen om nieuwe woningen te bouwen en de bestaande voorraad te verduurzamen..
De minister wijst verder op afspraken met de verhuurders om voorlopig geen mensen uit hun huis te zetten omdat ze de huur niet meer kunnen betalen. Dit zijn volgens haar geen "boterzachte afspraken", zoals de oppositie vreest.
De meeste verhuurders zijn naar haar mening goedwillend, ook om vanwege de coronacrisis niet de maximale huurverhoging van rond de 5 of 6 procent te vragen. Zij doet een "moreel appel" op hen om zich soepel op te stellen en maatwerk te leveren aan huurders die in de problemen komen door corona.
De oppositie vindt de maatregelen voor huurders te karig. PVV-Kamerlid Kops noemde het eenmalig verlengen van tijdelijke huurcontracten "een hele kleine pleister op een gapende wond. Er wordt gezegd 'blijf thuis vanwege corona', maar wat als je je huis niet meer kunt betalen?"