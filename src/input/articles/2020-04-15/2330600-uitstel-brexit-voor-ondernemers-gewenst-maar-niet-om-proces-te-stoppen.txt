Het was vorig jaar niet van de voorpagina's af te slaan, maar nu hoor je er bijna niemand meer over: brexit. Toch is ondanks het feit dat Groot-Brittannië op 31 januari officieel de EU verliet het brexit-dossier nog lang niet gesloten.
Dit jaar onderhandelen de Britten en de EU over een vrijhandelsakkoord, waarin ze afspraken maken over hoe Groot-Brittannië en de EU in de toekomst handel drijven. Dat akkoord moet officieel op 31 december gesloten zijn, zodat de nieuwe relatie op 1 januari 2021 in kan gaan. Tot die tijd volgen de Britten nog alle EU-regels. Maar door de coronacrisis hebben de onderhandelingen nauwelijks meer prioriteit, al werd vandaag wel bekend dat ze op 20 april verder gaan.
In Groot-Brittannië gaan nu steeds meer stemmen op om die datum te verplaatsen. Veel bedrijven en ondernemers moeten er nu alles aan doen om het hoofd boven water te houden deze crisis, laat staan wanneer er dan aan het einde van het jaar alweer de volgende onzekere periode wacht. Als de regering van Boris Johnson er niet in slaagt om een akkoord te sluiten met de EU, volgt alsnog het gevreesde No Deal-scenario, waarbij de Britten zonder afspraken met hun belangrijkste handelspartner verder moeten. Dat zal de economie naar verwachting ook flink raken.
Sharon Crane heeft een bloemenzaak op Borough Market, één van de bekendste markten van Londen. Maar sinds Groot-Brittannië drie weken in lockdown ging, zit haar winkel potdicht. "Zes jaar lang ben ik bezig geweest om dit op te bouwen, maar ik kan waarschijnlijk weer helemaal opnieuw beginnen", zegt ze.
Omdat ze volledig afhankelijk is van een vlotte doorstroming van haar bloemen uit Nederland, is ze altijd al heel bezorgd geweest over wat voor invloed brexit op haar winkel zal hebben. Maar nu moet ze ineens alles in het werk stellen om eerst deze crisis te overleven. "Ik heb hulp nodig. Honderdduizenden ondernemers zoals ik hebben hulp nodig. Die brexit-onderhandelingen moeten echt van tafel voorlopig. Dat kunnen we er straks niet ook nog bij hebben."
Bekijk hier de reportage van Tim de Wit:
De Britse economie staat, net als bijna elk land in Europa, aan de vooravond van een gigantische recessie. Het Britse CPB rekende uit dat dit kwartaal de economie weleens met 35 procent zou kunnen krimpen. Voor heel 2020 is de verwachting dat de krimp 12.8% is, dat zou het slechtste jaar sinds 1709 zijn voor Groot-Brittannië.
Die cijfers zorgen ervoor dat zelfs prominente brexit-gezichten zich nu uitspreken voor uitstel. "Onze bedrijven liggen aan de beademing, het is maar de vraag hoeveel er deze crisis zullen overleven", zegt Nick de Bois, oud-parlementslid namens de Conservatieven en uitgesproken pro-brexit-politicus.
Daarnaast was De Bois in 2018 de rechterhand van toenmalig brexit-minister Dominic Raab, de man die op dit moment Boris Johnson vervangt nu hij herstellende is van zijn ziekte. "Het is het meest logische om de datum uit te stellen. Ik snap dat er terughoudendheid is in de regering, want het breken van beloftes heeft Theresa May (de vorige premier) veel schade berokkend, maar ze kunnen niet anders. Dit is ook niet om het brexit-proces te stoppen, we zijn al uit de EU. Dit is even de reset-knop indrukken zodat alle landen eerst deze coronacrisis op kunnen lossen. Daarna kijken we verder."
Vooralsnog wil de regering niets van uitstel weten en voeren de Britten officieel ook nog via videoverbindingen gesprekken met de Brusselse onderhandelaars. Maar De Bois kan zich niet voorstellen dat daar belangrijke knopen worden doorgehakt. "Alle aandacht is nu bij het bestrijden van de coronacrisis."
De Britse regering hoeft ook nog niet direct een beslissing te nemen. Ze hebben tot juni om om uitstel van de einddatum te vragen. Daarnaast lijkt het onwaarschijnlijk dat de regering zo'n beslissing durft te nemen zolang Boris Johnson niet terug op zijn post is. Hij herstelt momenteel van zijn week op de intensive care als gevolg van het coronavirus.
Maar hoe langer het zal duren voordat de straten van Londen weer tot leven komen, hoe groter de druk op Downing Street om alsnog om uitstel te vragen.