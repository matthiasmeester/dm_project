Jongeren met een beperking hebben door de coronacrisis weinig contact met andere mensen en kunnen daardoor in een sociaal isolement raken. Terwijl ze juist in deze tijd hun gevoelens en avonturen willen delen met de buitenwereld.
Om jongeren hierbij te helpen is filmproductiehuis Cam on Wheels gestart met een speciaal vlogplatform. De organisatie helpt jongeren met een fysieke beperking normaal om een audiovisuele mbo of hbo-studie te volgen, maar door de crisis kunnen ze nu niet verder studeren. 
Oprichter Mascha Legel bedacht daarom het vlogplatform zodat de studenten hun vaardigheden op peil kunnen houden. Inmiddels vloggen er ook veel niet-studenten uit het hele land. En dus ook jongeren met een verstandelijke beperking.
Een van de vloggers is Jelle. Verderop doet hij zijn verhaal, hier kun je alvast zijn vlog checken:
"In de vlogs zijn de jongeren zelf de regisseur", zegt oprichter Legel. "Met hun eigen beelden kunnen ze verhalen vertellen, want communiceren door te praten is vaak lastig voor ze. Juist nu moeten ze zich gehoord voelen, want voor de coronatijd werd er ook al amper naar ze geluisterd. Als je niet kan spreken of veel moeite hebt met praten, dan zit er al gauw een etiket op je. En in deze tijd zijn ze nog meer geïsoleerd."
Aan onderwerpen is geen gebrek. Legel: "Het leuke is dat ze klein denken. Veel creatieve mensen denken juist groot, maar dat is lastig in deze crisis. Onze vloggers beleven de wereld anders. Zo is een kast in elkaar zetten voor iemand met het down-syndroom een groot avontuur. Iemand anders maakt een wandeling met opa op gepaste afstand, of er wordt een recept gedeeld. Er zijn zoveel verschillende perspectieven."
De vloggers worden op afstand begeleid door studenten die bij Cam on Wheels stage lopen. Zij helpen met het monteren van de filmpjes. "Ik merkte dat zij ook aan het somberen waren, omdat ze geen doel hebben. Toen ik ze koppelde aan de vloggers raakten ze weer gemotiveerd."
Eén van de vloggers is de 28-jarige cameraman en editor Jelle van Kleef. Door een stofwisselingsziekte kampt hij met ongecontroleerde bewegingen en een spraakgebrek. Hij woont zelfstandig in een woonvorm, maar door de coronacrisis is hij wel aan huis gebonden. Bezoek is niet toegestaan.
"Het is heel eenzaam momenteel", vertelt hij. "Door de vlogs kan ik toch contact houden met de buitenwereld. Ik vlog over wat me bezighoudt en ik laat zien hoe ik mijn dagen invul. Ook heb ik een vlog gemaakt over de gevolgen die de coronamaatregelen voor mij hebben. Later wil ik nog de andere bewoners van mijn complex interviewen over hoe zij met de situatie omgaan."
Ook de 12-jarige scholiere Sara Ekehult-Neumann is een fervent vlogger. Haar grote voorbeeld is de succesvolle youtuber Enzo Knol.
Iedere dag plaatst Sara een nieuwe video. Door een aangeboren hersenafwijking kan ze niet verstaanbaar praten. "Ze vindt het jammer dat ze niet zelf kan vertellen wat haar bezighoudt, maar door het te filmen kan ze het toch laten zien", zegt haar moeder Susanne.
Benieuwd? Kijk zelf:
Door de coronacrisis zit Sara continue thuis, daarvoor was ze druk met school en andere sociale activiteiten. "Gelukkig is ze heel creatief en vervelen we ons niet. Er zijn genoeg onderwerpen om over te vloggen. De ene keer gaat het over haar konijnen, de andere keer over een puzzel die ze aan het leggen is", aldus haar moeder. "Ze vindt het vloggen heel erg leuk."
Mensen met een beperking die ook willen vloggen kunnen zich aanmelden bij Cam on Wheels. Die organisatie zorgt ervoor dat de beelden worden gemonteerd en online worden gezet.