De Tweede Kamer gaat een hoorzitting organiseren over de voor- en nadelen van een corona-app. Die hoorzitting is waarschijnlijk volgende week dinsdag, in de week dat het kabinet ook meer bekend wil maken over de maatregelen na 28 april.
D66 en GroenLinks willen de mening en kennis horen van gedragswetenschappers en van deskundigen op het gebied van veiligheid en privacy.
Het idee wordt breed gesteund. Onder meer PVV, PvdA, Partij voor de Dieren, SGP en Forum voor Democratie zijn ervoor. Dat is nog geen meerderheid, maar het is ongebruikelijk dat partijen een plan om meer informatie te verzamelen blokkeren.
GroenLinks wil duidelijk stellen dat de Kamer in de keuze voor wel of geen app een grote rol heeft. "We moeten echt kunnen beoordelen of een app iets kan bijdragen", zegt Kathelijne Buitenweg.
Het moment voor parlementaire controle op dit "volstrekt onheldere proces" is nu wel gekomen, vindt ook D66-Kamerlid Verhoeven. "We gaan dit niet even als hamerstuk goedkeuren."
Minister De Jonge zei vanavond nog niet te kunnen zeggen wanneer de app operationeel zou kunnen zijn. "De komende dagen zitten we om tafel met deskundigen en experts op gebied van privacy. Volgende week moet het tot een selectie komen. Ik hoop dan ook een antwoord te geven op wanneer we verder met de app kunnen."
De Jonge twitterde gisteravond enthousiast dat honderden bedrijven hebben gereageerd op de oproep van het kabinet om ideeÃ«n in te dienen voor de ontwikkeling van een corona-app. "Geweldig'', zei hij. Het blijkt dat er zo'n 750 bedrijven hebben gereageerd.
Maar wie zijn deze bedrijven en hoe gaat het kabinet alle reacties beoordelen, vragen Kamerleden zich af. Hoe zou zo'n app eruit moeten zien, en kan het echt iets bijdragen?
Het kabinet zou al snel een knoop willen doorhakken. Voor 28 april zou bekend moeten worden hoe de app of apps eruit moeten zien. De Kamer begrijpt de haast maar wijst ook op het belang van zorgvuldigheid.
Morgen debatteert de Kamer opnieuw over de coronacrisis. Er leven zoveel vragen over de app dat Kamerleden vrezen dat die lang niet allemaal beantwoord zullen worden.
Maandag waarschuwden wetenschappers voor de schijnveiligheid van de app. Ze vrezen ook dat de apps een precedent scheppen voor de toekomst en roepen het kabinet op experts bij het proces te betrekken.
Die experts wil de Kamer vooraf aan het woord laten. "En niet pas als de app al zo goed als klaar is", aldus Buitenweg.
Partijleider Ouwehand van de Partij voor de Dieren vindt dat het kabinet "met grote olifantspassen" door het proces stapt. Zij heeft weinig vertrouwen in het plan. "Als nog zoveel onduidelijk is over de betrouwbaarheid is het zeer de vraag wat het kan bijdragen. In elk geval is het niet de bedoeling dat het kabinet dit op eigen houtje gaat zitten doen. De Kamer heeft hierin het laatste woord."
Verhoeven (D66) verbaast zich ook over de gang van zaken. Zo goed als het volgens hem liep bij de informatie over de intelligente lockdown, zo rommelig verloopt het nu, vindt hij.
"Ineens was daar het app-idee op een persconferentie. Dan krijgen bedrijven een paasweekend de tijd. Dan op dinsdagavond een enthousiaste tweet van de minister dat er honderden belangstellenden zijn. Het past niet in het beeld van professionaliteit waar we naar op zoek zijn in dit proces. Bizar."
Aan de andere kant begrijpt hij ook dat het kabinet vaart wil maken, ook in het belang van de economie. "Met zo'n korte deadline maak je misschien wel een goede selectie voor partijen die echt iets kunnen", erkent hij.
De SGP is ook voorstander van de hoorzitting. De Kamer moet volgens SGP-leider Van der Staaij "een zorgvuldige weging van kansen en risico's" kunnen maken.
Verhalen rond het coronavirus bundelen we op aparte pagina's. Klik hier voor achtergrond- en uitlegverhalen. Klik hier voor onze serie 'In de frontlinie', waarin zorgmedewerkers dagelijks hun verhaal vertellen. Verhalen uit het dagelijks leven zijn hier te vinden. Het belangrijkste sportnieuws is hier verzameld. Klik hier voor antwoorden op vragen rond corona. En hier voor de bijzondere verhalen uit het buitenland.