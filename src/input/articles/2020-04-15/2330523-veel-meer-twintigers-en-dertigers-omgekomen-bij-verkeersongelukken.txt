Vorig jaar zijn minder mensen in het verkeer omgekomen dan in 2018, maar onder twintigers en dertigers nam het aantal verkeersdoden juist met een kwart toe. Dat blijkt uit cijfers van het CBS.
In 2019 kwamen 185 twintigers en dertigers om het leven. Een jaar eerder waren het er nog 147. De meesten kwamen om bij een auto-ongeluk. Ook verongelukten in deze leeftijdsgroep relatief veel motorrijders en bromfietsers.
Vorig jaar overleden in totaal 661 mensen in het verkeer, 17 minder dan in 2018. Vooral mannen waren het slachtoffer van een verkeersongeluk.
De meeste slachtoffers vielen volgens het CBS in Noord-Brabant. Het provinciebestuur heeft de Stichting Wetenschappelijk Onderzoek Verkeersveiligheid (SWOV) opdracht gegeven om te achterhalen wat daar de oorzaak van is. In Zeeland, Flevoland en Groningen kwamen relatief weinig mensen om in het verkeer.
Ook al zijn er vorig jaar minder mensen in het verkeer omgekomen dan in 2018, Veilig Verkeer Nederland is bezorgd. "Het is het aantal inzittenden van twee Boeings. Omdat het geleidelijk gebeurt, valt het niet zo op, maar alles bij elkaar gaat het nog steeds om een fors aantal doden en dat is zorgelijk. Er is nog heel veel werk aan de winkel", zegt een woordvoerder.
Het CBS geeft geen verklaring voor de toename van het aantal twintigers en dertigers onder de verkeersdoden. "Het is altijd een beetje gissen", zegt de woordvoerder van Veilig Verkeer Nederland, maar de toename kan volgens hem te maken hebben met drank- en drugsgebruik. "En met lachgas, dat tegenwoordig in zwang is."