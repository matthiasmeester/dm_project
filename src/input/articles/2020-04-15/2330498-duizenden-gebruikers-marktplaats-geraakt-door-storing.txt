Duizenden accounts op Marktplaats zijn tijdelijk geblokkeerd geweest vanwege een storing. Volgens een woordvoerder van het verkoopplatform gaat het om een menselijke fout en is de storing inmiddels verholpen.
"We zoeken op dit moment uit wat er precies fout is gegaan. Ook leggen we contact met de getroffen gebruikers om ze te helpen bij het herstel van hun accounts." Het is niet duidelijk om hoeveel mensen het precies gaat. Marktplaats schat dat het zo'n 20.000 gebruikers zijn.
Sinds gisteravond beklagen tientallen mensen zich over Marktplaats op sociale media. De klachten gaan vooral over geblokkeerde accounts en gebruikers die melden dat ze ten onrechte als fraudeur zijn aangemerkt. Onder hen zouden ook veel mensen zijn die de site al jaren gebruiken en als zeer betrouwbare verkopers te boek staan. Ze stellen dat ze bestellingen niet meer kunnen uitvoeren en daardoor als fraudeur worden gezien.