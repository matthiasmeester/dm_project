Bij de politie zijn 35 tips binnengekomen over de man die vorige week vrijdag in Groningen een telefoonzendmast in brand stak. Het is niet duidelijk of de gouden tip erbij zit.
Gisteravond werden in Opsporing Verzocht beelden van de brandstichting getoond. Daarop was te zien dat een man met een jerrycan naar de mast liep, vloeistof op de grond gooide en brandstichtte.
De afgelopen weken is bij veertien telefoonzendmasten in Nederland brandgesticht. De laatste brandstichting was afgelopen nacht aan de Baljuwlaan in Spijkenisse. De politie onderzoekt of de brandstichtingen het werk zijn van dezelfde dader(s).
Het is niet duidelijk waarom de zendmasten het doelwit zijn. In het Verenigd Koninkrijk, waar onlangs ook zendmasten in brand zijn gestoken, wordt rekening gehouden met complottheorieÃ«n over corona.
Op sociale media delen tegenstanders van het nieuwe mobiele 5G-netwerk berichten waarin de uitrol van 5G in verband wordt gebracht met coronabesmetting. Het Kennisplatform Elektromagnetische Velden zei eerder al dat die suggestie "klinkklare onzin" is, omdat elektromagnetische velden geen virussen kunnen verspreiden.