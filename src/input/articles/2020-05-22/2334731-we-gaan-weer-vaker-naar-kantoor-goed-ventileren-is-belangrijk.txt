"Werk zoveel mogelijk thuis", blijft het officiële advies. Maar we gaan inmiddels wel weer vaker naar ons werk. Sinds eind april stijgt het aantal bezoeken aan werkplekken; na de openstelling van de kinderdagverblijven en de basisscholen zette de stijging door.
Dat blijkt uit een analyse door de NOS van statistieken die Google bijhoudt. Dat bedrijf weet waar mensen zijn dankzij mensen die 'locatiegeschiedenis' inschakelen om informatie en tips op basis van hun locatie te krijgen.
Na de persconferentie half maart waarin Rutte aankondigde dat thuiswerken de norm zou moeten zijn, daalde het aantal bezoeken aan werkplekken met vijftig procent. Maar half april begon het aantal werkreisjes weer te stijgen.
Vorige week lag het aantal werkbezoeken gemiddeld nog maar tot 38 procent onder het normale niveau, en vorige week vrijdag 35 procent.
Dat kan worden verklaard doordat de kinderdagverblijven en basisscholen weer open zijn, waardoor het voor mensen met kinderen makkelijker werd om weer naar hun werk te gaan.
Dat herkent Ollie Smeenk van techbedrijf Sodaq. "Sinds de opening van de kinderdagverblijven en basisscholen werken wij ook weer vaker op kantoor." Zijn bedrijf maakt apparaatjes en programma's waarmee meetstations en andere apparaten aan internet kunnen worden gekoppeld.
Medewerkers van het Hilversumse bedrijf misten het onderlinge contact. "Je loopt toch wat minder makkelijk bij elkaar langs." Ook wilden de medewerkers de apparaten waarvoor ze software maken, weer vast kunnen houden.
Werknemers mogen zelf kiezen of en wanneer ze komen. "We hebben maatregelen genomen om dat veilig te doen: we hebben meer kantoorruimte geregeld, de bureaus staan verder uit elkaar en er is eenrichtingsverkeer", zegt Smeenk.
Het hoeft geen probleem te zijn als mensen vaker naar kantoor gaan, zegt epidemioloog Patricia Bruijning. "Als mensen zich maar zo gedragen dat het virus wordt geremd."
Daarbij geldt het bekende advies: handen wassen en anderhalve meter afstand houden. Maar ook goede ventilatie is belangrijk. "We weten dat de meeste besmettingen ontstaan als mensen bij elkaar in dezelfde ruimte zitten", zegt Bruijning.
Met een grote groep mensen in een ruimte zonder ventilatie zitten of met alle ramen potdicht, is dus geen goed idee. "We weten nog niet alle details, maar als mensen langdurig in een slecht geventileerde ruimte bij elkaar zijn, is dat een risico."
Ook zou ze mensen niet aanmoedigen om massaal weer op kantoor te werken. "We zijn nu stapje voor stapje aan het kijken hoe ver we maatregelen kunnen loslaten terwijl de verspreiding van het virus wordt tegengaan", zegt Bruijning. "Daarbij is de vraag hoe ver we kunnen gaan en op welk punt het weer mis gaat. Dat weten we nog niet." Enige voorzichtigheid is dus geboden.
Ook mensen die in het weekend werken, gaan weer vaker naar hun werkplek. Het aantal bezoeken aan werkplekken in het weekend daalde vergeleken met begin dit jaar minder hard dan bezoeken door de week, waarschijnlijk doordat het in veel gevallen om cruciale beroepen gaat die ook in het weekend doorgaan.
De toegenomen drukte op de werkvloer kan ook op de weg worden gemerkt. Uit data die TomTom bijhoudt over 17 grotere Nederlandse steden, blijkt dat het wegverkeer op weekdagen weer begint toe te nemen. Afgelopen woensdag was het alweer de helft drukker dan eind maart, aldus het locatiebedrijf.
Nederland is niet het enige land waar mensen weer voorzichtig vaker naar hun werk gaan. Ook in landen om ons heen stijgen de werkbezoeken. Zo daalde in België het aantal werkbezoeken met 65 procent, maar zijn werkreizen nu weer op 45 procent van het oude niveau.
Voor dit artikel analyseerden we de mobiliteitsrapporten van Google en keken we specifiek naar bezoeken die door Google als 'werk' zijn aangemerkt. Daarbij keken we specifiek naar weekdagen, om een zuivere maar ook inzichtelijke vergelijking tussen de situatie begin dit jaar en nu te kunnen maken.
Google vergelijkt werkbezoeken op een bepaalde werkdag namelijk met dezelfde dag van de week tijdens de periode waarmee wordt vergeleken, 3 januari tot 6 februari. Omdat de situatie in het weekend structureel verschilt van die tijdens de reguliere werkweek, hebben we besloten die statistieken te splitsen.
Google tekent aan dat resultaten ook kunnen worden beïnvloed door de manier waarop gebruikers hun smartphone instellen en hun mobiele bereik. Ook is het bedrijf afhankelijk van gebruikers die ervoor kiezen om hun locatiegeschiedenis met het bedrijf te delen.