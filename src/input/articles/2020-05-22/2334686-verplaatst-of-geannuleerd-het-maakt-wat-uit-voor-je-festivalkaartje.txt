Met een streep door het festivalseizoen krijgen tickethouders momenteel te horen wat zij nog met hun kaartje kunnen doen. Om faillissementen in de culturele sector te voorkomen, wordt iedereen gevraagd zijn ticket te bewaren. Zo beloont Pinkpop bezoekers met een voorrangsregeling voor komende jaren als zij hun geld niet terugvragen. Wie zijn geld toch terug wil, kan het krijgen - maar moet daar dan wel een tijd op wachten.
Wanneer je het aankoopbedrag terugkrijgt, hangt er namelijk van af of een evenement zoals een theatervoorstelling is afgelast of verplaatst. Bij een afgelast event krijg je binnen drie maanden het geld terug. Wordt het evenement verzet, zoals bijna elk groot festival nu besluit, dan krijg je een maand na de nieuwe datum je geld terug. En omdat de meeste nieuwe data exact een jaar later zijn, betekent dat je voor een festival dat in juli zou plaatsvinden, uiterlijk 14 maanden moet wachten op je geld.
Concert- en festivalganger Sytse Hoogkamp draagt de branche naar eigen zeggen een warm hart toe. Maar de zzp'er is hard geraakt in zijn inkomen door de coronacrisis en wil daarom het geld terug dat hij heeft betaald voor het North Sea Jazz festival. Het gaat om zo'n 500 euro. "Ik heb alle begrip voor de oproep je ticket te bewaren of het om te zetten in een voucher. Maar van dat geld zou ik nu een paar weken kunnen leven."
"Zijn" festival is verplaatst. "En dus krijg ik mijn geld pas terug in augustus 2021", zegt Hoogkamp. "Iedereen heeft onder deze situatie te lijden, maar de keuze moet uiteindelijk aan de klant zijn en dat gebeurt nu feitelijk niet."
"Het grote voor- en nadeel aan concertkaarten is dat je al lang van tevoren je geld er aan uitgeeft", zegt concertfan Anne-Marie van Dijk, in het dagelijks leven business manager. "Dat komt nu van pas; het feit dat sommige concerten worden verzet of gecanceld, voel ik nu niet in de portemonnee. Ik vraag daarom geen geld terug, en ik steun ook mijn lievelingsconcertzalen met donaties. Wat wel helpt is dat er verder geen andere dingen waar ik nu mijn geld aan kan uitgeven. En dat ik werk en een inkomen heb - dat is voor veel mensen anders."
De Consumentenbond snapt dat festivals oproepen tot solidariteit en klanten oproepen hun geld niet terug te vragen. Maar die optie om sneller je geld terug te krijgen, moet er wel zijn, zegt woordvoerder Gerard Spierenburg. "Het uitstellen lijkt nu bijna als trucje te worden gebruikt om consumenten niet terug te hoeven betalen. En dat is niet de bedoeling. Dat dat niet binnen twee weken lukt snappen we, maar het hoeft geen 13 maanden te duren."
De bond krijgt verschillende klachten van festivalgangers binnen. "Ik vraag me af hoe de rechter hier over oordeelt. Het voelt ook niet goed. Je roept je publiek op om solidair te zijn. Maar als mensen hun baan verloren zijn, krijgen ze niet hun geld terug omdat de organisator zich van een trucje bedient. Zo zijn we natuurlijk niet met elkaar getrouwd."
De branche doet niet geheimzinnig over waarom evenementen worden verzet en niet geannuleerd. "Zonder concrete maatregelen van de overheid voor de minder of niet gesubsidieerde cultuur moeten we naar dit soort middelen grijpen", zegt Berend Schans, directeur van de Vereniging Nederlandse Poppodia en -Festivals.
Hij heeft nog geen zicht op hoeveel mensen hun kaartje behouden. "Het is simpelweg nodig. Hoe groter het evenement, hoe hoger de kosten die al zijn gemaakt. Het is daarnaast in het belang van de hele sector dat de ticketwaarde binnen de branche blijft. Niet alleen voor de organisatoren, maar ook de tentenbouwers en de geluidsleverancier."
Dat zegt ook Mojo, festival- en concertorganisator van onder meer Down The Rabbit Hole en Lowlands. De keuze heeft er volgens Mojo mee te maken dat de line-up mee verschuift naar de volgende editie. "Daar zijn onze medewerkers nu hard mee bezig", zegt een woordvoerder. "Van alle internationale artiesten gaat de tournee niet door in 2020, de verwachting is dat dat doorschuift naar 2021. Nu is de puzzel begonnen of we het programma volgend jaar weer net zo rond kunnen krijgen. Als mensen het geld echt nodig hebben, vraag het dan terug. Bij verplaatste evenementen zal dat wat langer duren, we hopen dat mensen dat geduld hebben."
De Autoriteit Consument en Markt heeft meegekeken toen de regeling vanwege de unieke situatie werd opgetuigd. "Normaal gesproken gaat er weleens wat mis bij een aanbieder, maar nu op een moment en massaal, daar is niemand op ingericht: niet de regelgeving, niet de consument en niet de aanbieder."
De vraag is volgens de ACM wat in deze situatie de oplossing is. "De vouchers kunnen een oplossing zijn voor een grote groep consumenten en daarmee hopelijk ook veel aanbieders. Wel moedigen wij het maken van een uitzondering aan, als iemand het geld dringend eerder nodig heeft."
De Consumentenbond zegt dat het al enorm zou schelen als de voucher 'doorverkoopbaar' zou zijn. "Dan kun je in ieder geval eerder je geld terugkrijgen. Bij Mojo krijg je een tegoed op je account dat je dan vrijelijk mag besteden. Dat valt niet door te verkopen. Het zou goed zijn als de organisatoren dat wel mogelijk maakten. In normale omstandigheden zou dat namelijk ook mogelijk zijn."