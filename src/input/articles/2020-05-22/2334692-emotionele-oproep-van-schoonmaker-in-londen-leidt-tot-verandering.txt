Een video van een Syrische schoonmaker in Londens ziekenhuis heeft in het Verenigd Koninkrijk veel losgemaakt. "Als ik sterf terwijl ik vecht tegen corona, dan moet mijn partner het land uit", zegt Hassan Akkad geëmotioneerd in een boodschap die hij richt aan premier Johnson. De video is alleen al op Twitter miljoenen keren bekeken.
Akkad beklaagt zich over een nieuwe regeling die vorige maand door de Britse regering werd ingevoerd, de zogenoemde bereavement scheme. Als een buitenlandse zorgmedewerker overlijdt aan corona, dan mogen familieleden voor onbepaalde tijd in het VK blijven. Maar laagbetaalde werknemers in de gezondheidssector, zoals schoonmakers, portiers en maatschappelijk werkers, werden uitgesloten.
"Ik heb echt genoten van het applaus dat u en uw collega-ministers wekelijks geven. Maar nu voel ik me verraden en in mijn rug gestoken", zegt een geëmotioneerde Akkad in zijn video:
De video van Akkad ging al snel rond op sociale media. Vakbonden bestempelden het uitsluiten van beroepen als schoonmakers als "schandalig". Ook de Labourpartij uitte kritiek.
Na het verschijnen van de video kondigde minister van Binnenlandse Zaken Priti Patel aan dat de regeling zou worden aangepast. Ook nabestaanden van ondersteunende werknemers in de gezondheidszorg mogen in het vervolg in het land blijven.
De 32-jarige Hassan Akkad kwam in 2015 naar het Verenigd Koninkrijk. Voor de coronacrisis was hij fotograaf en filmmaker. Voor een van zijn films kreeg hij een BAFTA, een van de belangrijkste Britse filmprijzen.
Vorige maand meldde hij zich aan als schoonmaker in een ziekenhuis in Londen, omdat zijn werk als mediamaker veelal stillag. "Ik zocht naar werk waarbij ik op een meer directe manier de gemeenschap kon helpen", zegt hij tegen de Britse krant The Guardian. "Ik zag dat een ziekenhuis in de buurt op zoek was naar schoonmakers. Ik solliciteerde en ging daar diezelfde week nog aan de slag."
Akkad is ontroerd door alle steun die hij heeft gekregen naar aanleiding van zijn video. "Dit gaat verder dan deze regeling. Dit is een manier waarop we discussie kunnen voeren over hoe we een eerlijkere, inclusievere en vriendelijkere samenleving kunnen creëren."