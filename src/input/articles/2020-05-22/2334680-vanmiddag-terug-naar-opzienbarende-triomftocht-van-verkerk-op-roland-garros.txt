Het was het ultieme van 'zero to hero'-verhaal, de opzienbarende zegereeks van Martin Verkerk op Roland Garros. Als 24-jarige, ongeplaatste speler haalde Verkerk in 2003 de finale van het Franse grandslamtoernooi, die overigens redelijk kansloos verloren ging.
Om Verkerks status voor aanvang van Roland Garros 2003 te vatten: tennisbond ATP vond het niet nodig een biografie van hem op te nemen in het informatiepakket dat de pers kreeg. De Zuid-Hollander had destijds dan ook beide grandslampartijen die hij ooit had gespeeld, verloren.
Hoe hij er desondanks in slaagde in Parijs de finale te halen? Daar kijken we zondag - op de dag dat het tennistoernooi eigenlijk zou beginnen - vanaf 16.10 uur samen met Verkerk uitgebreid op terug, in Studio Sport Archief op NPO 1, NOS.nl en in de NOS-app.
Met beelden van de gebalde vuist, de karakteristieke val naar achteren op het gravel en de daarbij behorende vreugde, maar ook verdriet.
Zondagmiddag krijg je ook het antwoord op de vraag hoe het nu met hem gaat en hoe het Verkerk na Roland Garros 2003 op de tennisbaan verging. Spoiler: een stukje minder dan in Parijs.