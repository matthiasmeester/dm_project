Irma Sluis, het vaste gezicht bij de persconferenties van premier Rutte, heeft sinds vandaag haar eigen nummer. In het lied Oh Irma verklaart de populaire Drentse band Mooi Wark de liefde aan de gebarentolk.
Beluister hier alvast een stukje van het lied:
"Oh, Oh Irma, geef me een signaal. Oh, oh, Irma is het mooist van allemaal", zo luidt het refrein van het nummer. Want "we zijn allemaal een beetje verliefd op Irma", zegt bassist William Bossong in het NOS Radio 1 Journaal. "Ik merkte aan mezelf dat ik dinsdag helemaal niet meer naar Mark zat te luisteren, maar dat ik heel gefascineerd naar Irma zat te kijken met haar prachtige bewegingen."
Bossong werd er naar eigen zeggen rustig van. "Ik kreeg het gevoel van: ach, het valt eigenlijk allemaal wel mee. Het is even slikken, en door. We waren dinsdag dan ook allemaal van slag toen ze in de 25ste minuut werd gewisseld."
Sluis werd aan het begin van de coronacrisis bekend, met name vanwege haar vertolking van het werkwoord hamsteren. Omdat de persconferenties voor Sluis soms wat te zwaar werden, werd ze afgelopen dinsdag halverwege afgelost door Corline Koolhof.
Meteen vroegen veel mensen zich af waar Sluis was gebleven. "We zagen op sociale media dat iedereen van slag was", zegt Bossong. "Toen dachten we: dit verdient gewoon een mooi gebaar voor Irma."
Het liedje komt eigenlijk dinsdag pas uit, maar nu al zijn de reacties van de fans lovend. "We hadden alvast een primeurtje online gegooid en iedereen is enthousiast", zegt Bossong. "Iedereen leeft mee omdat Irma gewoon zo leuk is. En iedereen vindt het ook gewoon een leuk liedje, volgens mij is dat een win-winsituatie."