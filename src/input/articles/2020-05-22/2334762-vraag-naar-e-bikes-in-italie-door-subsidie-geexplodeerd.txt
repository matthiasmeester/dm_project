Voor het hek van Alessandro Bianchi's fietsenwinkel vraagt een ongeduldige klant of hij alvast naar binnen mag. "Zo werkt het niet hè," antwoordt Sandro lachend. "Je hebt een afspraak gemaakt en daar houden we ons aan." De klant en de andere twee wachtenden voor het hek lachen mee.
Het zijn vreemd genoeg goeie dagen voor Sandro en zijn fietsenwinkel. Sinds hij maandag weer open mocht, heeft hij het heel druk. "Die rij voor het hek staat er tot 09.00 uur vanavond." En niet alleen omdat klanten na twee maanden weer hun fiets kunnen repareren. Heel veel klanten zijn geïnteresseerd in een nieuwe e-bike.
De regering heeft als onderdeel van een economisch stimuleringsplan een bonus aangekondigd voor de e-bike. 60 procent van de aankoopprijs krijg je van de overheid terug, met een maximum van 500 euro. Een e-bike van 1000 euro kost je dan dus maar de helft. "Dat overheidsinitiatief is voor veel twijfelende mensen het verschil geweest om wel of geen fiets te kopen," aldus Sandro.
De markt voor e-bikes is sowieso booming in Italië. Vijf jaar geleden werden er 56.200 elektrische fietsen verkocht. In 2019 was dat al 195.000. Een krappe verdrievoudiging dus. Maar vooral de afgelopen dagen is de interesse gegroeid. Meerdere gespecialiseerde verkopers van e-bikes zagen de vraag toenemen met 60 procent of hadden net als Sandro een rij voor de deur staan.
Een wachtende vrouw in die rij mag met haar brandschone, witte mondkapje de winkel betreden en ze vraagt direct om een brochure voor elektrische vouwfietsen. "Ik heb chronische knieproblemen, dus ik wil al een tijdje zo'n elektrische fiets." De overheidsbonus is een motivatie geweest om er eindelijk eentje te kopen. "Want ze zijn toch best duur."
Sandro vindt de bonus een goede stap. "Om Italië klaar te maken voor een duurzamer mobiliteitsbeleid." Want op dit moment is Italië nog een zeer gemotoriseerd land. Met 625 auto's per 1000 inwoners heeft alleen Luxemburg meer auto's per hoofd van de bevolking in Europa. Daarnaast worden in Italië al jarenlang de meeste scooters verkocht (231.712 in 2019).
Dat veroorzaakt veel vervuiling, vooral in de grote steden. In een stad als Milaan werd de fijnstoflimiet vorig jaar 60 dagen overschreden. Daarom is daar en in Rome besloten om in te zetten op een groener vervoersbeleid. In beide steden zijn kilometers aan nieuwe fietspaden aangelegd, mede om ruimte te maken voor die gesubsidieerde e-bikes. "Overheden hebben jarenlang niks gedaan," zegt Sandro," dus in twee maanden los je het probleem niet op. Maar dat ze dit nu doen is al heel wat."
De vrouw met het witte mondkapje loopt toch zonder een fiets te kopen de winkel uit. Jammer voor Sandro, maar heel erg vind hij het niet. "Deze bonus heeft iets aangewakkerd bij de Italianen. Ik denk dat ze klaar zijn voor een mentaliteitsverandering." Maar misschien is dat meer hoop dan realiteit. Want de bonus geldt maar tot het einde van het jaar. De vraag is of de Italianen midden in een economische crisis ook weer een peperdure e-bike willen kopen.
Sandro wandelt naar het hek om de volgende klant op te halen. Want die zijn er op dit moment in elk geval genoeg. En dat is in deze economisch onzekere tijden ook fijn voor hem. "Door de overheidsmaatregel heb ik direct weer werk. Dat is een heel stimulerend."