Een uitspraak van de Amerikaanse presidentskandidaat Joe Biden in het radioprogramma The Breakfast Club maakt de tongen los op sociale media. De Democraat beweerde dat zwarte Amerikanen die overwegen op Trump te stemmen "niet zwart" zijn.
Biden deed zijn uitspraak vanmorgen aan het einde van het radiogesprek met presentator Charlamagne Tha God (wiens echte naam Lenard Larry McKelvey is), die zelf zwart is. Charlemagne zei dat hij nog meer vragen had voor Biden en dat de Democraat daarom nog maar eens terug moest komen in het programma. "Je hebt meer vragen", reageerde Biden. "Nou, ik zal je zeggen: als je niet weet of je voor mij bent of voor Trump, dan ben je niet zwart."
De radiopresentator antwoordde dat zijn vragen niets te maken hebben met Trump. "Maar wel met het feit dat ik iets wil doen voor mijn gemeenschap." Charlemagne doelde op Bidens keuze voor een running mate. Volgens de presentator hoopt de zwarte gemeenschap in de VS dat Biden een zwarte vrouw voor die positie kiest. "Zwarte mensen hebben uw politieke leven gered in de voorverkiezingen. Nu zijn er dingen die ze van u willen."
Bekijk hier het hele interview met Biden:
Er gaan geruchten dat Biden de (witte) senator Amy Klobuchar wil aanstellen als running mate. Daarover wilde de 77-jarige presidentskandidaat niets kwijt. Naar verwachting wordt pas over enkele weken officieel bekendgemaakt wie zijn running mate wordt. "Maar ik verzeker je: we denken na over meerdere zwarte vrouwen", aldus Biden. "Meerdere."
Na het gesprek over de running mate probeerde een assistent van Biden het interview te beëindigen. "Dat kun je zwarte media niet aandoen", protesteerde Charlemagne. "Ik doe dat bij zwarte en witte media", reageerde Biden. Volgens hem had zijn vrouw de tv-studio nodig.
Daarna volgde Bidens opmerking over Trump en zwarte Amerikanen. Volgens een van zijn adviseurs was die "schertsend" bedoeld en heeft Biden zich in zijn carrière altijd voor de Afro-Amerikaanse gemeenschap ingezet. Zelf wees Biden daar in het radiogesprek ook al op.
Inmiddels heeft hij zijn excuses aangeboden voor zijn uitspraak. Volgens hem had hij niet zo arrogant moeten zijn. "Ik had niet zo'n wijsneus moeten zijn."
Biden, die vicepresident was onder Obama, wil het in november opnemen tegen de Republikeinse kandidaat, president Trump. De Democraat ligt onder vuur vanwege een beschuldiging van aanranding door Tara Reade, die in 1993 voor Biden werkte. Zij vindt dat hij zich moet terugtrekken uit de verkiezingscampagne. Biden spreekt de beschuldiging tegen.