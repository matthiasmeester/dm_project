Een school mag een 4-jarig kind dat voor het eerst naar school gaat, niet weigeren vanwege de coronamaategelen. Maar dat gebeurt soms wel, zegt belangenorganisatie Ouders en Onderwijs. "Dit is in strijd met de wet."
De Onderwijsinspectie bevestigt dat dit speelt. "We nemen in die gevallen contact op met het bestuur van de school", zegt een woordvoerder.
Ook de zoon van Loes (echte naam bekend bij de redactie) was nog niet welkom in de klas. In maart is hij vier geworden. "Aan je kind is dat lastig te verkopen. Hij had zich echt verheugd op school."
Volgens het CBS gaat het om een groep van ruim 26.000 kinderen die vier werden van half maart tot en met 10 mei, de periode waarin scholen (gedeeltelijk) gesloten waren. Een deel hiervan gaat dus nog niet naar school.
"Het is een aanzienlijke groep. En het probleem speelt vooral in de Regio Midden", zegt Arline Spierenburg van Ouders en Onderwijs. Leerlingen krijgen in die regio zomervakantie op 21 juli. "4-jarigen missen dan twee maanden onderwijs."
"We zien dat basisscholen ouders ervan proberen te overtuigen dat het beter is het kind nog even thuis te houden", zegt Spierenburg. "Ouders denken dan vaak: 'als de school het zegt, dan zal het wel zo zijn.' Ze gaan dan niet in verweer."
Uit een NOS enquête van twee weken geleden onder 751 schoolleiders blijkt dat ruim 30 procent van de ondervraagden 4-jarigen liever niet toelaat, om uiteenlopende redenen.
Op Daltonschool De Diamant in Zevenhoven is er geen sprake van een ontmoedigingsbeleid. "Ouders mogen zelf beslissen", reageert directeur Hans Broekkamp. "Kinderen zijn pas leerplichtig als ze vijf zijn. In de praktijk zien we dat de meeste ouders hun kinderen van vier toch wel naar school brengen. Ook al zijn de omstandigheden niet altijd optimaal door de coronamaatregelen."
Basisscholen mogen kinderen het recht tot school niet ontzeggen, behalve als de school legitieme redenen heeft omdat bijvoorbeeld veel docenten ziek zijn. Spierenburg: "Er is dus een beetje ruimte voor eigen beleid."
En van die ruimte wordt gebruik gemaakt, weet ook Loes. Haar zoon was aanvankelijk niet welkom vanwege corona. "Logisch, want alles zat dicht." Toen de scholen deels weer openden, luidde het advies: 'We raden het af om te komen'. "Ik heb nu net een mail ontvangen dat mijn zoon intussen wel welkom is, maar er zijn tot aan de zomervakantie nog maar een paar weken over. Om de rust te bewaren, hebben we besloten hem pas in september te laten gaan."
Normaal gesproken krijgen 4-jarigen een zogenoemd 'wen-protocol': ouders mogen dan regelmatig even mee de klas in. Maar vanwege de richtlijnen van het RIVM kunnen ouders nu het schoolgebouw niet in. "Je kind wordt er bij de deur 'ingeduwd', weet Loes. "Het lijkt me niet echt een prettige omgeving voor kinderen om te wennen."
En dus zat haar zoon ineens thuis. En terug naar de crèche of peuterspeelzaal bleek niet eenvoudig. "De contracten waren beëindigd", dus kreeg Loes te horen dat "ze niet zeker wisten of er wel plek is".
Ouders en Onderwijs hoort dit vaker. "Ouders moeten als hun kind niet naar school kan, ineens weer kinderopvang regelen. Dat is vaak al opgezegd."
Loes begrijpt dat sommige ouders van 4-jarigen nu in de problemen komen. "Mijn zoon kon uiteindelijk toch voor een paar dagen per week terug naar zijn oude stek". Naar 'de grote school' gaan moet dus nog even wachten. "Maar hij is heel blij dat hij zijn oude vriendjes weer kan zien."