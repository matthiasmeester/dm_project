Als je online iets koopt, is de kans steeds groter dat het product niet uit een Nederlands magazijn van een webwinkel komt. De markt voor dropshipping, waarbij een webwinkel je aankoop pas na jouw bestelling uit bijvoorbeeld China laat komen, groeit namelijk, meldt de Kamer van Koophandel.
In sommige gevallen betekent het dat jouw product eigenlijk gewoon uit een Chinese webshop als AliExpress komt, waar je het dus ook zelf voor een lager bedrag had kunnen bestellen. Zodra jij draadloze oordopjes of schoenen bestelt bij de Nederlandse webshop, sturen zij jouw bestelling door aan AliExpres. Het verschil tussen wat jij betaalt en zij uitgeven in China, steekt de webshophouder in zijn zak. Het 'dropshippen' zelf is niet verboden, maar sommige dropshippers overtreden wel de consumentenregels.
Op internet zijn talloze cursussen te vinden waarin wordt beloofd dat je snel geld kunt verdienen met dit 'dropshippen'. Het lijkt er op dat jongeren daaraan gehoor geven. "Dit jaar zijn al 5000 jongeren een bedrijfje gestart in de e-commerce", zegt Gerdine Annaars van de Kamer van Koophandel. "In heel 2019 waren dat er 7000." In veel gevallen gaat het bij die bedrijven om dropshipping.
NOS Stories dook in de wereld van die cursussen - waarvoor enorm veel reclame wordt gemaakt op social media. En ze spraken met de mensen achter die reclames, zie je allemaal in de video hieronder.
De Consumentenbond vindt de praktijk dubieus en in potentie ook gevaarlijk. Uit onderzoek van de Consumentenbond bleek al dat producten uit webshops van buiten de Europese Unie lang niet altijd veilig zijn.
Volgens de Nederlandse Voedsel- en Warenautoriteit loop je als consument bij dropshipping meer risico, omdat de producten mogelijk niet aan de Europese regelgeving voldoen. Lang niet alle webshophouders geven openheid over waar hun spullen vandaan komen.
Niet alleen de koper loopt meer risico, ook de verkoper kan in de problemen komen. Die laatste is namelijk aansprakelijk voor eventuele schade. "Bij gezondheidsschade kan dat al snel in de papieren lopen", aldus Gerard Spierenburg van de Consumentenbond. De juridische gevolgen zijn namelijk niet voor de Chinese webshop, maar voor de Nederlandse doorverkoper. "Handelaren en verkopers moeten zich aan alle Nederlandse regels houden", beaamt woordvoerster Saskia Bierling van toezichthouder Autoriteit Consument en Markt.
Dat kan lastig zijn als de verkoper geen echte webwinkel is, maar een jongere op een zolderkamer die producten op AliExpress doorverkoopt. "Als de helft van je klanten je in China bestelde schoenen terugstuurt, zit jij met de schoenen, terwijl je wel iedereen moet terugbetalen", zegt Spierenburg.
Lange levertijden zijn voor de consument ook een risico, als een product helemaal vanuit China moet komen. "Als de levertijd langer dan beloofd is, kan de consument zijn koop ontbinden en moet hij zijn geld terug krijgen", aldus Bierling. Dat blijkt in de praktijk soms lastig.
Dat overkwam bijvoorbeeld Berber. Weken wachtte ze op een hondenmand die ze via een webshop had besteld. Na zeven weken, toen Berber dacht niets meer te krijgen, ontving ze hem. Toen werd haar duidelijk dat hetzelfde artikel bij AliExpress voor de helft van de prijs verkocht werd. Berber: "Op het pakje zat zelfs een sticker van AliExpres."
Jenny (26) bestelde via een webshop voor fitnesspullen drie opblaasbare ballen voor 58 euro. "Toen ik klaagde dat ze niet kwamen kon ik mijn geld niet terugvragen", zegt ze. Ondertussen had Jenny de ballen al voor 3 euro per stuk bij een Chinese webshop gevonden.
Half mei kwam het pakje in gescheurde verpakking aan. Een bal ontbrak en een ander exemplaar was kapot. Op de productpagina stonden talloze positieve recensies. "Mijn negatieve recensie was al snel verdwenen."
Dropshippen wint mede aan populariteit door de aangeboden cursussen. In sommige cursussen wordt beloofd dat je ook leert hoe je via Bol.com producten kunt verkopen. Dat kan, doordat externe verkopers daar hun producten aan de man mogen brengen.
Maar de webwinkel zit niet te wachten op dropshippers die producten uit China laten komen nadat een klant heeft betaald. "Dat staan we niet toe", zegt een woordvoerder. Tegelijkertijd is het niet tegen de regels om producten die elders goedkoper zijn, aan te bieden. "Het belangrijkste is dat je het product op tijd bij de klant krijgt, als je dat lukt ben je verder vrij om te bepalen hoe je dat doet."
Ook heeft het bedrijf problemen met een deel van de cursussen. "Daarin ligt de focus op snel geld verdienen, dat vinden we niet zo bij ons passen."
Update, 18:10 uur: In dit artikel stond aanvankelijk dat Bol.com geen probleem heeft met dropshipping. Het bedrijf heeft echter laten weten dat het niet is toegestaan om producten pas bij een andere webwinkel te bestellen nadat een klant zijn order heeft geplaatst.