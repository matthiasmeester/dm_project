Steeds meer vliegmaatschappijen willen versneld af van de Airbus A380. Aanvankelijk zou de superjumbo in 2022 worden uitgefaseerd, maar door de coronacrisis zien vliegmaatschappijen zich genoodzaakt het type nu al buiten gebruik te stellen. Onder meer Air France, Lufthansa en Emirates hebben al aangegeven minder of helemaal geen A380 meer te vliegen.
Emirates is met 115 toestellen in de vloot 's werelds grootste afnemer. De maatschappij heeft zijn naamsbekendheid voor een groot deel aan het enorme toestel te danken. Het wacht nog op acht vliegtuigen. Emirates zou nu in gesprek zijn met fabrikant Airbus over een mogelijke annulering.
De A380 was vijftien jaar geleden het antwoord van Airbus op het grote succes van de Boeing 747. Het dubbeldeks vliegtuig is het grootste passagierstoestel ter wereld en biedt, afhankelijk van de indeling, plaats tot zo'n 800 passagiers. Veel luchthavens, waaronder ook Schiphol, moesten aanpassingen doen om het enorme vliegtuig te kunnen ontvangen.
"Het is een prestige-object geweest, maar het had eigenlijk geen toekomst", zegt luchtvaartdeskundige Benno Baksteen. "Het was een heel interessant vliegtuig, een heel interessant ontwerp, maar het was te groot om optimaal te zijn en te groot voor de markt."
Dit was de eerste landing van de Airbus A380 op Schiphol:
Volgens Baksteen was de A380 "een imposant ding", maar niet ideaal om mee te vliegen. "Vliegtuigen worden steeds efficiÃ«nter naarmate ze groter worden, maar bij 400 ton heb je het optimum bereikt. De Airbus A380 was groter."
Daarnaast zijn vliegtuigen waar veel mensen in passen, niet per se handig, zegt de luchtvaartdeskundige. "Je kan hem alleen gebruiken op routes waar heel veel mensen op dezelfde tijd naar dezelfde plek willen. Je zou natuurlijk twee vliegtuigen met 400 passagiers kunnen combineren tot een, maar dan moeten al die passagiers wel allemaal op dezelfde tijd willen. Dat willen ze niet altijd."
Nu het aantal passagiers door de coronacrisis alleen al op Schiphol met 98 procent is gedaald, is de kans klein dat de Airbus A380-toestellen nog vol komen. Veel mensen durven niet te vliegen; de sector verwacht dat herstel jaren gaat duren.
In het interview met The National sprak Emirates-topman Clark over de ergste luchtvaartcrisis sinds de Tweede Wereldoorlog. Alle 115 superjets van Emirates staan nu aan de grond en de vraag is hoeveel daarvan nog gaan terugkeren.
"Je ziet dat een aantal maatschappijen al bezig was met het afstoten van de A380", zegt Baksteen. "Door de coronacrisis wordt dat nu versneld, want voorlopig heb je ze toch niet meer nodig."
De toestellen die worden afgedankt, worden uit elkaar gehaald en gerecycled. Baksteen: "Daar zijn speciale bedrijven voor, onder meer op vliegveld Twente. Die zijn gespecialiseerd in het uit elkaar peuteren van vliegtuigen."