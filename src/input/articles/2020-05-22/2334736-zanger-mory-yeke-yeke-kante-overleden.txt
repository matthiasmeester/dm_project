De Guineese zanger en muzikant Mory Kanté (70) is overleden. Kanté, vooral bekend van zijn wereldhit Yéké yéké, stierf vanmorgen in een ziekenhuis in de Guineese hoofdstad Conakry. Hij was al geruime tijd ziek.
Kanté reisde voor behandeling geregeld naar Frankrijk, maar door de coronacrisis was dat niet langer mogelijk, heeft zijn zoon Balla Kanté bekendgemaakt.
Kanté verwierf in 1988 wereldfaam met Yéké yéké. Hij droeg daarmee bij aan de popularisering van de Afrikaanse muziek in de westerse wereld. Ook in Nederland bereikte het nummer de eerste plaats in de hitlijsten. Hij heeft meerdere keren in Nederland opgetreden.