In Pakistan is een vliegtuig met ongeveer honderd mensen aan boord neergestort. Het toestel stortte neer in Karachi, de grootste stad van het land en de hoofdstad van de provincie Sindh.
Er zijn zeker tachtig doden gebracht naar een ziekenhuis in Karachi, liet de persvoorlichter van gezondheidsminister Sindh weten aan persbureau Reuters. Vooralsnog is van twee inzittenden bekend dat ze de crash hebben overleefd.
Het vliegtuig stortte neer in een woonwijk. Het gaat om een toestel van Pakistan International Airlines, een Airbus 320 die was vertrokken uit de Pakistaanse stad Lahore. Aanvankelijk meldde de luchtvaartmaatschappij dat er 107 inzittenden waren, maar het bleken er minder te zijn: 91 passagiers en 7 of 8 bemanningsleden.
De burgemeester van Karachi zei kort na de ramp dat alle inzittenden waren omgekomen. Diverse bronnen melden inmiddels dat dat niet klopt. Enkele mensen zouden de ramp hebben overleefd. Tientallen lichamen zijn geborgen.
Het ging mis toen het toestel wilde landen op een vliegveld bij Karachi. Een ooggetuige zei tegen een Pakistaanse krant te hebben gezien dat het toestel al in brand stond voor de crash. Op beelden is te zien dat auto's in brand stonden. Een getuige zegt dat het vliegtuig een telefoonmast raakte en daarna op huizen neerkwam.
Onduidelijk is of op de grond ook slachtoffers zijn gevallen. Volgens de burgemeester van Karachi zijn zeker vijf huizen verwoest.
De piloot had de verkeersleiding gemeld dat het toestel technische problemen had, zegt een woordvoerder van de luchtvaartmaatschappij. Hij zou hebben gezegd dat de motoren waren uitgevallen en een mayday-oproep hebben gedaan. Er waren twee landingsbanen beschikbaar gehouden voor het toestel.
Reddingswerkers en eenheden van het Pakistaanse leger zijn ingezet op de rampplek.
Dit zijn de eerste beelden van het vliegtuigwrak midden in de woonwijk:
Het vliegverkeer boven Pakistan lag de afgelopen tijd grotendeels stil vanwege de coronacrisis. Pas sinds een paar dagen zijn commerciÃ«le vluchten weer toegestaan.
Pakistan heeft geen goede reputatie als het om vliegveiligheid gaat. De afgelopen jaren zijn er meerdere vliegtuigen neergestort. In 2010 crashte een vliegtuig bij Islamabad, waarbij alle 152 inzittenden omkwamen. In 2012 kwamen 121 mensen om bij een ongeluk bij Rawalpindi en in 2016 stortte een toestel van Pakistan International Airlines neer bij Islamabad. Daarbij kwamen 47 mensen om het leven.
Sindsdien zijn er ook meerdere kleinere incidenten geweest met vliegtuigen van Pakistan International Airlines.