Vanaf 8 juni moet iedereen die het Verenigd Koninkrijk (VK) bezoekt twee weken in quarantaine. Wie zich daaraan onttrekt, riskeert een boete die kan oplopen tot ruim 1100 euro.
Bezoekers moeten bij aankomst telefoonnummers en adressen doorgeven. Vanaf half juni controleert de overheid of bezoekers op de plek zijn die ze hebben opgegeven.
De quarantaineverplichting geldt niet voor zorgmedewerkers die voor coronabestrijding worden ingezet, transportmedewerkers, seizoensarbeiders in de landbouw, zoals fruitplukkers, en mensen die vanuit Ierland naar het VK komen.
Nu Groot-BrittanniÃ« heeft aangekondigd elke bezoeker op te dragen twee weken in quarantaine te gaan, gaat Frankrijk het omgekeerde voor elke Brit doen. Dat liet het Franse ministerie van Binnenlandse Zaken vanavond weten.
Parijs besloot eerder ook al zo'n 'tegenmaatregel' te nemen voor Spanjaarden, toen de regering in Madrid besloot om buitenlanders in quarantaine te plaatsen. Frankrijk is zeer ontstemd over het Britse besluit, omdat de landen eerder deze maand nog afspraken elkaars onderdanen juist niet te isoleren. Tussen de twee landen is er intensief verkeer via het Kanaal.
Britten die vanuit het buitenland naar huis terugkeren, moeten ook twee weken in quarantaine, maar mogen dat in eigen huis doen, zolang ze maar geen contact maken met anderen.
Minister Patel van Binnenlandse Zaken zei bij het bekendmaken van de maatregel dat het coronavirus zich minder snel verspreidt dan voorheen. Ze wil voorkomen dat mensen van buiten een "vernietigende" tweede coronagolf veroorzaken. Steeds wordt na drie weken bekeken of verlenging van de maatregel nodig is.
Een woordvoerder van de Britse luchtvaartmaatschappijen zei dat dit "zo ongeveer het slechtste is wat de regering kon doen als ze de economie weer op gang wil brengen".
Het VK reageerde traag op de corona-uitbraak in andere Europese landen en sloot zijn grenzen niet. Mede daardoor zou het land zwaar zijn getroffen. Het virus heeft al aan zeker 36.000 Britten het leven gekost.
In de meeste Europese landen worden de anticoronamaatregelen juist versoepeld in de hoop de economie weer aan de praat te krijgen.