De vakbonden van boa's overwegen landelijk actie te gaan voeren om meer middelen te krijgen waarmee handhavers zich beter kunnen verdedigen. Aanleiding is een nieuw incident gisteren in IJmuiden waarbij boa's werden mishandeld door jongeren.
Twee boa's raakten gewond, maar zij zijn weer thuis. De ene moet vrijwel al zijn ondertanden missen. De andere heeft een hersenschudding.
Handhavers in Rotterdam kondigden gisteren al een actie aan: omdat ze niet worden uitgerust met wapenstok en pepperspray, schrijven ze uit protest zeker drie dagen geen boetes uit. In Rotterdam raakten vorige maand vijf boa's gewond toen ze door een groep werden belaagd. Ook in Amsterdam is ook al een paar keer actiegevoerd.
Rewin Soekhai is boa in Rotterdam en legt uit wat zijn uitrusting als buitengewoon opsporingsambtenaar is:
Veel boa's willen landelijk actie gaan voeren, zegt voorzitter Richard Gerrits van vakbond BOA-ACP in het NOS Radio 1 Journaal. Zo'n actie kan inhouden dat boa's alleen nog toezicht houden en niet meer handhaven, zegt Gerrits. "Want handhaven kost op dit moment gewoon beschadigde mensen."
Volgens de bonden hebben boa's vaker te maken hebben met agressie nu ze worden ingezet bij het handhaven van de coronamaatregelen. "We zien dat de coronacrisis een tijdje onderweg is en dat de incidenten steeds heftiger worden."
Ook de Nederlandse BOA Bond is in gesprek met de achterban over een landelijke actie, laat voorzitter Eric Lakenman weten. "De roep is groot om een stevigere actie." Hij noemt de manier waarop boa's gistermiddag in IJmuiden werden mishandeld onbeschoft en levensgevaarlijk.
"Je ziet hoe een ongewapende boa wordt belaagd door tientallen jongeren en je moet je afvragen wat er zou zijn gebeurd als er niet een politieagent met een wapenstok in de buurt was geweest."
Vier boa's waren naar een pier gegaan omdat er een melding was binnengekomen over een vechtpartij. Gevochten bleek er niet te worden, maar wel maakte een van de aanwezige jongeren aanstalten om van de pier in zee te springen. Ondanks een waarschuwing van de boa's sprong hij toch.
Toen de handhavers hem om legitimatie vroegen, rukte hij zich los en ging hij ervandoor. Bij de achtervolging werden de boa's belaagd door een grote groep jongeren. Hierbij werd geslagen en gespuugd. Een van de handhavers liep letsel aan zijn kaak en tanden op en moest naar het ziekenhuis.
De politie hield ter plaatse twee 17-jarige verdachten aan, een jongen en meisje uit IJmuiden. Daarbij bleef het tot dusverre. Getuigen wordt gevraagd zich te melden. Vooral in foto- en videomateriaal van het incident is de politie ge√Ønteresseerd.
De bonden vragen al jaren om meer verdedigingsmiddelen. Bodycams zouden al helpen, maar zijn volgens Lakenman niet genoeg. "Het is een heel mooi middel om vast te leggen wat er gebeurt. Maar het incident gisteren werd ook gefilmd met smartphones, en dat weerhoudt mensen toch niet."
Een noodknop waarmee direct assistentie van de politie kan worden ingeroepen volstaat ook niet volgens de voorzitter van de bond. "Het duurt toch even voordat de politie er is na het indrukken van zo'n noodknop. Die eerste minuten moet je toch iets hebben om je te kunnen verweren.
Na het incident in Rotterdam is er overleg gevoerd met de bonden. De stad zoekt nu naar oplossingen waardoor de politie sneller ter plaatse kan zijn in een noodsituatie. Er is bijvoorbeeld afgesproken dat de Rotterdamse boa's toegang krijgen tot tot het C2000-communicatiesysteem, zodat ze elkaars portofoons kunnen bereiken.
Burgemeester Aboutaleb liet vorige maand weten geen voorstander te zijn van het bewapenen van toezichthouders. Op dat standpunt staat hij nog steeds, zegt een woordvoerder. De burgemeester is bang dat het bewapenen van boa's de situatie alleen maar zou verergeren.
De bonden stellen dat de ervaringen bij de politie bij de invoering van pepperspray en tasers voor agenten hebben uitgewezen dat die wapens juist een de-escalerend effect hebben gehad. "Je zag gisteren ook duidelijk dat pas toen een agent met wapenstok verscheen, iedereen verdween", aldus Richard Gerrits van BOA-ACP.
De bonden willen snel duidelijkheid van minister Grapperhaus, die het laatste woord heeft over extra bewapening voor de boa's. Krijgen ze die duidelijkheid niet, dan volgen mogelijk acties vanaf 1 juni, wanneer de coronamaatregelen worden versoepeld. Grapperhaus heeft nog niet gereageerd op hun oproep.