In de Grensmaas ten noorden van Maastricht zijn honderden autobanden gedumpt. Wanneer ze precies zijn gedumpt en door wie is niet duidelijk.
De banden zijn meegespoeld met het water en liggen verspreid over een groot gebied in de winterbedding tussen Borgharen en Itteren.
"Het is schandalig", zegt boswachter Michel Cabbolet van Staatsbosbeheer tegen 1Limburg. Volgens hem gaat het om zeker driehonderd autobanden. "Zo'n hoeveelheid kun je niet met een aanhangertje dumpen." 
De eerste banden werden al eerder ontdekt en worden nu opgeruimd door vrijwilligers. Rijkswaterstaat helpt met het afvoeren. "Ik heb respect voor de vrijwilligers die de troep opruimen", zegt Cabbolet. "De banden zijn door de laatste hoogwatergolf helemaal volgelopen met zand en stenen en zijn daarom loodzwaar."
De vrijwilligers hebben inmiddels 150 autobanden weggehaald. "Nu liggen er nog ongeveer honderd. En dan is het de vraag hoeveel daarvan zijn weggespoeld."