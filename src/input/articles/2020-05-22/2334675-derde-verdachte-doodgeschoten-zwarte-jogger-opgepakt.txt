De witte man die filmde hoe twee anderen een ongewapende zwarte jogger neerschoten in de Amerikaanse staat Georgia is ook opgepakt. Hij wordt verdacht van het medeplegen van moord.
Het slachtoffer is de 25-jarige Ahmaud Arbery. De verdachten zagen hem naar eigen zeggen aan voor een inbreker. Ze reden hem achterna met een pick-uptruck, benaderden hem met een geweer en schoten hem na een korte worsteling dood.
In de eerste twee maanden na de gebeurtenis besloten de openbaar aanklagers niemand op te pakken. Pas toen de video uitlekte en er protesten op gang kwamen, zijn de verdachten - een oud politieagent en zijn zoon - opgepakt.
Op de video is te horen dat er drie keer werd geschoten, daarna valt het slachtoffer dood op straat:
De autoriteiten hebben nog niet gezegd waarom ze denken dat hij medeplichtig is. De familie van het slachtoffer denkt dat hij al meereed achter de pick-uptruck. De advocaat van de filmer zegt dat hij de verdachten niet kende.
De zaak wordt onderzocht door het Openbaar Ministerie van Georgia. Het Amerikaanse ministerie van Justitie onderzoekt daarbij of er grond is om de verdachten voor het federale gerecht te dagen voor het begaan van een raciaal gemotiveerd 'haatmisdrijf'.