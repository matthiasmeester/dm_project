De verloofde van de vermoorde Saudische journalist Jamal Khashoggi weigert de moordenaars vergiffenis te schenken, zoals de familie heeft gedaan. "Deze gruwelijke moord verjaart niet en niemand heeft het recht zijn moordenaars te vergeven", schrijft Hatice Cengiz op Twitter.
De vrouw reageert daarmee op de tweet van de oudste zoon van Khashoggi waaruit zou blijken dat de familie van Khashoggi de moordenaars en opdrachtgevers wel vergeeft. 
De speciale VN-rapporteur Agnes Callamard vermoedt dat de Saudische machthebbers de hand in de tweet hebben gehad. "De Saudiërs denken de laatste akte op te voeren van een goed gerepeteerde parodie op gerechtigheid", schrijft ze op Facebook. "En dat voor het oog van de internationale gemeenschap die zich niet laat misleiden."
De oudste zoon, Salah Khashoggi, verwijst in zijn tweet naar de "heilige maand" van ramadan. "Als iemand vergeving schenkt en zich verzoent, wordt hij beloond door Allah. Daarom kondigen wij, de zonen van de martelaar Jamal Khashoggi, aan dat we gratie verlenen aan degenen die onze vader hebben vermoord, waarmee we beloning van de almachtige God zoeken."
Eind vorig jaar werden in Saudi-Arabië vijf mensen ter dood veroordeeld voor betrokkenheid bij de moord. Drie anderen kregen een celstraf. De vergeving door Khashoggi's familie betekent dat de vijf niet geëxecuteerd worden, zegt NOS-buitenlandredacteur Hoessein Sabir.
De Saudische kroonprins Mohammed bin Salman zei eerder dat hij de "volledige verantwoordelijkheid" voor de moord op zich nam. Hij heeft naar eigen zeggen "absoluut niet" de opdracht tot de moord gegeven, maar zei zich verantwoordelijk te voelen omdat de moord door Saudische functionarissen was uitgevoerd.
Khashoggi had een column in The Washington Post en was kritisch over het Saudische regime. In 2018 bezocht hij het Saudische consulaat in Istanbul om de papieren voor zijn huwelijk met zijn Turkse verloofde in orde te maken.
Hij is daarna nooit meer gezien. In het consulaat zou een worsteling zijn ontstaan met Saudische agenten die hem naar Saudi-Arabië wilden ontvoeren. "Ik krijg geen adem", waren zijn laatste woorden op geluidsopnamen die vermoedelijk door de Turkse geheime dienst zijn gemaakt.
De gebeurtenissen brachten de Saudische kroonprins Mohammed bin Salman in grote verlegenheid, omdat hij als de opdrachtgever werd gezien.