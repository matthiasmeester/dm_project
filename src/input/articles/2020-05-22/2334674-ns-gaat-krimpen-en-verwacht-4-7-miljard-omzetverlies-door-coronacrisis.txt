De NS gaat krimpen en heeft overheidssteun nodig om de gevolgen van de coronacrisis het hoofd te bieden. Het spoorbedrijf verwacht tot 2025 een omzetverlies van 4,7 miljard euro. Dat heeft de raad van bestuur gezegd in een online personeelsbijeenkomst voor de 20.000 medewerkers.
De NS kan veel minder reizigers vervoeren, ook vanwege een krimpende economie, veel thuiswerkers en alternatieven zoals de e-bike. "Tot diep in 2021 zullen we te maken hebben met behoorlijk verval in de omzet", zegt financieel directeur Bert Groenewegen in het NOS Radio 1 Journaal. "Daarna verwachten we voorzichtig herstel."
Reizigers hoeven niet te rekenen op veel duurdere kaartjes. "Het uitgangspunt is dat een treinkaartje betaalbaar blijft", zegt Groenewegen. De gemiddelde Nederlander ziet een treinkaartje volgens de financieel directeur niet als goedkoop, "dus wij gaan het niet duurder maken".
Tegelijkertijd staat de NS wel voor een uitdaging om financieel gezond te blijven, legt Groenewegen uit. En dat kan in 2020 en 2021 niet zonder staatssteun. "We krijgen zo'n dreun door die lagere opbrengsten, dat we dat niet zelf kunnen opvangen."
Maar eerst moet de NS volgens de financieel directeur zelf laten zien dat het bedrijf zich op langere termijn kan aanpassen aan de nieuwe situatie. Het bedrijf gaat in gesprek met de ondernemingsraad en vakbonden en denkt erover om de komende vijf jaar 1,4 miljard euro te besparen.
"Dat is fors maar noodzakelijk. Daarbij moeten moeilijke keuzes gemaakt worden", stelt het bedrijf.