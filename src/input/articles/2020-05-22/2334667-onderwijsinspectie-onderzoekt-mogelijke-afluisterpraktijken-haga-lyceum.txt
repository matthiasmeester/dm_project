De Onderwijsinspectie onderzoekt of het Cornelius Haga Lyceum in Amsterdam vertrouwelijke gesprekken heeft afgeluisterd die inspecteurs voerden binnen de muren van de school. NRC Handelsblad schrijft dat er opnameapparatuur verstopt was in een systeemplafond van een werkkamer die de inspecteurs toegewezen hadden gekregen. 
Hoewel de schooldirecteur de aantijgingen ontkent, laat een woordvoerder van de inspectie weten dat inspecteurs vorig jaar al vermoedden dat ze werden afgeluisterd. "Die vermoedens waren toen niet concreet genoeg om actie te ondernemen", zegt een woordvoerder. "Recentelijk hebben we concretere signalen gehad dat we zijn afgeluisterd. Die worden nu onderzocht."
NRC heeft een opname in handen gekregen en sprak met meerdere bronnen rond de islamitische middelbare school die van de afluisterpraktijken wisten. Of de inspectie ook zo'n opname bezit, wil de woordvoerder niet bevestigen.
In de kamer voerden inspecteurs gesprekken met personeel, leerlingen en elkaar. Zij deden vorig jaar onderzoek naar de gang van zaken bij het lyceum nadat veiligheidsdienst AIVD "zeer verontrustende signalen" over radicale invloeden rondom de school had gekregen.
Volgens bronnen van NRC hield schooldirecteur Soner Atasoy via de afluisterapparatuur in de gaten wat er over hem werd gezegd. Atasoy ontkent tegenover de krant dat hij gesprekken heeft afgeluisterd. Wel is hij in het bezit van een opname, maar die heeft hij naar eigen zeggen gekregen.
De signalen van afluisterpraktijken worden meegenomen in een lopend onderzoek naar de school. Vanwege het lopende onderzoek doet de inspectie geen uitspraken over de inhoud ervan. "We maken ons zorgen over eventuele opnames van gesprekken met medewerkers, ouders en leerlingen", zegt de woordvoerder - zonder te zeggen dat die gesprekken ook zijn opgenomen. "Zij lopen rond op die school en zij moeten zich daar veilig kunnen voelen."