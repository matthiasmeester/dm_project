Een groot containerschip is gisteren aan het eind van de middag bijna het badstrand van Vlissingen op gevaren. Pas op het laatste moment wijzigde het schip van koers.
Op een filmpje op Facebook is te zien dat het schip recht op het strand af komt. Een paar benauwde momenten later heeft de stuurman net op tijd door dat hij de verkeerde kant op gaat. Met een scherpe bocht stuurt hij het schip terug naar de vaargeul.
Bekijk de beelden hier:
Toon Poppe woont aan de boulevard en zag het gebeuren. "Ik zat gewoon heerlijk op mijn balkonnetje met een glaasje sap en ik zag hem aankomen", zegt hij tegen Omroep Zeeland. "Hij draaide op het laatste moment in de vaargeul en tipte met de achterkant net tegen de boei die bij mij voor de deur ligt."
"Ik zag mensen wijzen van jemig wat gaat er nu gebeuren. Ik hoorde het tumult, al zit ik hier op acht hoog. Het was heel apart, geweldig om te zien. Ik houd het op een inschattingsfout."
Het containerschip is onderweg naar Finland.
De vaargeul loopt in Vlissingen vlak langs het strand, zeker bij laag water. Vorig jaar veroorzaakte een zandzuiger een hekgolf, waardoor een aantal strandgangers door de golf de zee in werd getrokken.