Onafhankelijk Kamerlid Wybren van Haga is lid geworden van Forum voor Democratie. Hij noemt het mooi aan Forum dat het een onorthodoxe partij is.
De oud-VVD'er wil tot aan de verkiezingen van volgend jaar onafhankelijk Kamerlid blijven. Hij sluit zich nu niet aan bij de fractie van Forum, maar zal er wel mee samenwerken.
Van Haga werd vorig jaar september uit de Tweede Kamerfractie van de VVD gezet. Hij zou afspraken hebben geschonden over zijn bemoeienis met woningen die hij in eigendom heeft, wat hij overigens zelf ontkende. Ook was hij betrapt op rijden met te veel drank op.
Van Haga besloot zijn zetel te behouden, waardoor het kabinet zijn meerderheid in de Kamer verloor. Hij zei toen meteen dat hij achter het regeerakkoord bleef staan en dat hij bij nieuwe voorstellen zijn eigen afweging zou maken. Vandaag herhaalt hij tegenover de NOS dat hij het regeerakkoord blijft steunen. "Maar Forum en ik dachten in 99 procent van de onderwerpen al hetzelfde."
Hoewel het dus de bedoeling is dat Forum en Van Haga onafhankelijke fracties blijven, zullen ze wel soms portefeuilles verdelen. Dat kan bijvoorbeeld betekenen dat een fractielid van Forum aan het ene debat meedoet en Van Haga aan het andere. Volgens Van Haga heeft hij niet met Forum gepraat over een plek op de lijst voor de komende Kamerverkiezingen.
In Den Haag werd er al langer rekening mee gehouden dat Van Haga zich bij Forum zou aansluiten. Hij diende geregeld moties in samen met Forum en sprak in debatten over "kameraad Baudet".
Meteen na het vertrek van Van Haga uit de VVD drukte Forum-leider Baudet geruchten dat FvD hem zou inlijven de kop in. Hij zei niet in zee te willen gaan met een "zetelrover".
FvD heeft twee zetels, maar doet het een stuk beter in de peilingen. Forum zegt in een reactie vandaag "verheugd" te zijn dat Van Haga lid is geworden van de partij.
Baudet spreekt in een filmpje op Twitter van "de dag waarvan iedereen wist dat die zou komen". "We vonden elkaar de laatste tijd al in het debat en zullen vanaf nu als onafhankelijke fracties samenwerken", zegt Forum.