Op de Technische Universiteit Eindhoven (TU/e) wordt gewerkt aan de ontwikkeling van een nog sneller netwerk voor de signalen van 5G en, mogelijk in de toekomst ook, 6G. Het gaat om meer maar kleinere antennes die het signaal gebundeld moeten verplaatsen over langere afstanden.
De TU/e werkt bij de ontwikkeling samen met netwerkleverancier Ericsson en chipfabrikant NXP. Het project is mogelijk vanwege een Europese subsidie van 4 miljoen euro.
Veel apparaten die allemaal met elkaar verbonden zijn, films downloaden in een paar seconden en zelfrijdende auto's: het veel snellere 5G-netwerk moet dit allemaal mogelijk maken. Maar om dat systeem ook in de toekomst goed te laten werken zijn snellere netwerken met hogere frequenties nodig.
"Het probleem bij het versturen van signalen bij deze hoge frequenties is dat ze alleen op zeer korte afstand sterk genoeg zijn", zegt Bart Smolders, hoogleraar telecommunicatie aan de TU Eindhoven tegen Omroep Brabant.
De komende maanden wordt het 5G-netwerk over Nederland uitgerold. Het gaat hierbij om de eerste fase, met relatief lage frequenties, die net iets sneller zijn dan 4G. Vanaf 2025 zou de frequentie van het 5G-netwerk omhoog moeten naar 26 GHz. Als dat lukt gaat de capaciteit van het netwerk meteen een factor honderd omhoog, en dat is nodig voor bijvoorbeeld zelfrijdende auto's.
De enorme toename van de datasnelheid in 5G vereist dat ook de draadloze verbindingen tussen basisstations een enorme capaciteit hebben. Vandaar dat hiervoor nog hogere frequenties zullen worden gebruikt, van 80 GHz. (bron: TU/e)
Medewerkers van de TU/e zijn al enige tijd bezig met een nieuwe technologie die het snel verplaatsen van informatie via 5G, en op termijn via 6G, over langere afstanden mogelijk maakt.
De technologie maakt gebruik van een reeks elektronisch gekoppelde antennes, die de signalen bundelen en daarna in de juiste richting sturen, vergelijkbaar met een laserbundel. Daardoor is een honderd keer zo grote signaalsterkte mogelijk, waardoor op een zonnige dag een vijf keer grotere afstand kan worden gehaald dan met de huidige technieken.
Voor deze methode zijn wel veel meer antennes nodig. "Met het 4G-netwerk kun je met een mast ongeveer een kilometer bestrijken. Straks met 5G zal het gebied kleiner zijn: zo'n 100 of 150 meter. Maar ook de antennes zijn dan wel kleiner en kunnen bijvoorbeeld weggewerkt worden in lantaarnpalen", zegt Smolders.
Onlangs vond de eerste praktijktest plaats vanaf het dak van twee gebouwen op de TU/e-campus, en met succes.
De afgelopen tijd was er veel te doen over 5G. Op meerdere plaatsen werden zendmasten in brand gestoken. Vermoedelijk hebben die brandstichtingen te maken met acties tegen de komst van meer antennes voor het 5G-netwerk. Volgens tegenstanders is de straling schadelijk, maar bewijs daarvoor is er niet. Sommige mensen suggereren zelfs dat er een verband is tussen 5G en het coronavirus.
Smolders denkt dat de nieuwe techniek niet schadelijk zal zijn voor onze gezondheid. "Er zijn natuurlijk veel zorgen over, maar de antennes worden slimmer waardoor ze heel gericht informatie kunnen versturen. Dus ik denk dat we ons minder zorgen hoeven maken, als we ons sowieso al zorgen moeten maken."
Kijkend naar de toekomst verwacht de hoogleraar dat het 6G-netwerk over 10 jaar rond zal zijn. "Ik ben ervan overtuigd dat we dan met toepassingen komen die we nu nog niet kunnen bedenken. Dat is altijd zo gegaan, ook bij de introductie van 4G en nu 5G. Het wordt in ieder geval veel sneller." Of de technologie van de TU/e uiteindelijk gebruikt zal worden bij 6G is nu nog onduidelijk.