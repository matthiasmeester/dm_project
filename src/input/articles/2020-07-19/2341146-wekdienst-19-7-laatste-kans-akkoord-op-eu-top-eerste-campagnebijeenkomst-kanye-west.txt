Goedemorgen! De EU-top in Brussel gaat zijn derde dag in en Kanye West, die mee wil doen aan de Amerikaanse presidentsverkiezingen, houdt in South Carolina zijn eerste campagnebijeenkomst.
Landinwaarts breekt de zon door en wordt het 24 tot 26 graden. In het westen hangt meer bewolking, kan zelfs wat regen vallen en wordt het 20 tot 22 graden. De zuidwestelijke wind is zwak tot matig. Na het weekeinde is het minder warm; een graad of 20 overdag. Het is wel op de meeste plaatsen droog en de zon schijnt geregeld.
Ga je op pad? Hier vind je het overzicht van de werkzaamheden en files en de situatie op het spoor.
Op de Europese top in Brussel zijn de spanningen verder opgelopen. De regeringsleiders onderhandelen daar sinds vrijdag over de Europese meerjarenbegroting en het coronaherstelfonds. Vannacht liepen de Franse president Macron en de Duitse bondskanselier Merkel weg na een overleg met premier Rutte en de leiders van de andere zogeheten zuinige landen. Die stellen strenge voorwaarden aan de steunmaatregelen voor noodlijdende Europese landen. Macron dreigt nu in de loop van de ochtend terug te vliegen naar Parijs omdat er te weinig vooruitgang is geboekt. Premier Rutte zegt niets van een dergelijk ultimatum te weten. De bedoeling is dat er rond het middaguur een nieuw compromis op tafel ligt.
Kavaan, een eenzame en mishandelde Aziatische olifant, wordt vrijgelaten uit de Pakistaanse dierentuin waar hij geketend aan de muur zat. Hij gaat naar een reservaat in Cambodja na een campagne met steun van de Amerikaanse zangeres Cher.
De olifant kwam in 1985 uit Sri Lanka naar de Pakistaanse dierentuin. In 2015 werd duidelijk dat hij vaak meerdere uren per dag werd vastgeketend. Volgens experts vertoont het dier tekenen van mentale problemen. Ook had Kavaan weinig beschutting tegen de hitte in de dierentuin, die kon oplopen tot meer dan veertig graden.
Na een jarenlange campagne en een petitie met meer dan 200.000 handtekeningen bepaalde een rechtbank bepaald in mei dat de dierentuin het dier vrij moest laten en dat er een geschikt onderkomen gezocht moest worden. Zangeres Cher, mede-oprichter van de organisatie, twitterde dat het een van de gelukkigste dagen van haar leven was toen het nieuws kwam. Nu hebben de autoriteiten besloten waar hij naartoe gaat.
Fijne dag!