In Jasper National Park in Canada is gistermiddag (lokale tijd) een toeristenbus gekanteld. Volgens de politie zijn zeker drie inzittenden om het leven gekomen en raakten meerdere mensen gewond, van wie sommige ernstig. Dat melden Canadese media.
Volgens de politie zaten er 27 mensen in het voertuig toen het omrolde. Het incident gebeurde vlak bij het Colombia-ijsveld in het Canadese deel van de Rocky Mountains.
Het bedrijf dat de sightseeingtours in het gebied organiseert, zegt tegen CBC News dat de bus onderweg was naar de Athabasca-gletsjer. Het voertuig heeft extra grote banden en is ervoor gemaakt om off-road te rijden.
De identiteit van de slachtoffers is nog niet bekendgemaakt. Onderzocht wordt hoe het ongeluk kon gebeuren. 