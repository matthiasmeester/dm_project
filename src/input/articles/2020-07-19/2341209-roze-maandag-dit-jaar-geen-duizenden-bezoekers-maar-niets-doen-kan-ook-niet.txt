Hoe komen Nederlanders deze zomer door, nu er door het coronavirus van alles niet kan? Deel 2 in een zomerserie.
Vaste bezoekers van Roze Maandag tijdens de Tilburgse Kermis weten: bij De Lollipop moet je zijn. Het gaycafé dat zich op het kermisterrein bevindt, is een begrip tijdens het extravagante feest. Elk jaar staan er duizenden mensen voor de deur. Maar morgen, de dag waarop het dertigste jubileum van Roze Maandag zou worden gevierd, is alles anders.
Lange tijd leek het erop dat vanwege de coronacrisis de kermis in Tilburg, de grootste van Nederland, helemaal niet door zou gaan. Na de versoepeling van maatregelen gaf de gemeente op het laatste moment toch toestemming, al zijn er wel restricties. Veel mag niet, maar toch willen Fransjan Marijnissen en Jeroen Wassink, eigenaren van De Lollipop dit jaar een 'mini Roze Maandag' vieren.
Roze Maandag is een van de grootste lhbt-evenementen in Nederland. Het feest trekt in topjaren meer dan 300.000 bezoekers. Vaste onderdelen zijn de Pride Walk, een optocht door het centrum van Tilburg, en optredens van dj's en andere artiesten.
In andere jaren zijn er op Roze Maandag optredens en dragshows bij het café. Vanwege de restricties is dat dit jaar niet mogelijk. Maar Roze Maandag overslaan, dat zagen Marijnissen en zijn partner niet zitten: "Dan zouden we helemaal niks doen, terwijl het wel gewoon kermis is. Dat willen we niet".
Het wordt wel een sobere editie, zegt Marijnissen. "Buiten mogen er maximaal zestig mensen op het terras zitten, binnen zijn ongeveer veertig mensen toegestaan. Nogal een verschil met voorgaande jaren, toen het bier niet aan te slepen was."
Marijnissen en zijn partner wilden aanvankelijk nog wel een paar van de bekende shows organiseren, maar kregen al gauw 'nee' te horen van de gemeente. "Er zouden te veel mensen op afkomen en dat kan gewoon niet. Begrijpelijk, maar jammer. We houden het nu simpel."
Toch verwacht Marijnissen nog best wat bezoekers: "Veel mensen hadden al vrij gevraagd en de kermis gaat gewoon door. Maar, vol is bij ons vol. En wat daarbuiten gebeurt, daar is de gemeente verantwoordelijk voor."
Roze Maandag is normaal van levensbelang voor De Lollipop; het café genereert dan volgens de eigenaren meer dan een derde van de jaaromzet. Dat wordt morgen bij lange na niet gehaald. Dat het café toch gasten kan ontvangen, is na de coronacrisis wel een meevaller. "We moesten sluiten en een voor een werden alle festiviteiten afgelast. Geen Koningsdag, geen Bevrijdingsdag en andere topdagen. Toen ik hoorde dat de kermis niet doorging dacht ik dat het definitief voorbij was." Zover kwam het dus niet.
Het aangepaste feest op Roze Maandag doen de kroeguitbaters niet voor het geld; wel om toch een klein beetje het roze gevoel te hebben. "Dit jaar noemen we het editie 29,5. Volgend jaar vieren we de dertigste editie dubbel zo hard, want hopelijk is dan alles weer normaal."