Op de Opernplatz in Frankfurt zijn vannacht bij rellen zo'n veertig mensen opgepakt. Volgens de politie vierden zo'n 3000 mensen feest op het plein, waarbij om onduidelijke redenen een gevecht uitbrak. Toen agenten probeerden in te grijpen, richtten relschoppers zich op de politie.
De arrestanten zijn tussen de 17 en 21 jaar oud en komen allemaal uit Frankfurt of de nabije regio. Volgens de korpschef heeft een "niet gering deel" van de arrestanten een migratieachtergrond, schrijft de Frankfurter Allgemeine Zeitung. Acht van hen zitten nog in voorlopige hechtenis.
Bij de ongeregeldheden zijn meerdere agenten gewond geraakt, onder meer door glasscherven. Ook zijn politieauto's beschadigd. Getuigen worden opgeroepen beeldmateriaal van de ongeregeldheden via een speciale site delen.
Volgens de politie is het plein voor de oude opera van Frankfurt de afgelopen twee maanden een feestterrein geworden. Vooral in het weekend zouden er duizenden mensen feestvieren. Dat ging tot dusver vredig. De gemeente plaatste wel extra vuilnisbakken om zwerfvuil tegen te gaan.
Op deze beelden valt te zien dat de vuilnisbakken werden gebruikt om de politie te bekogelen:
De korpschef wilde in een persconferentie over de rellen niet ingaan op de vraag of de feesten op het plein verboden moeten worden. Hij vreest dat het uitgaanspubliek zich in dat geval zal verplaatsen naar "minder eenvoudig te controleren locaties".