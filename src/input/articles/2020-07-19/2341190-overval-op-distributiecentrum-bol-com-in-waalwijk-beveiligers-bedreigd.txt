In Waalwijk is vanochtend een gewapende overval gepleegd op het distributiecentrum van Bol.com. De overvallers bedreigden twee beveiligers van het pand, maar die bleven ongedeerd, meldt de Tilburgse politie. De daders zijn voortvluchtig. Het is nog onduidelijk of ze spullen hebben meegenomen.
Volgens de beveiligers doken de overvallers rond 09.00 uur bij het pand op. Ze bleven urenlang binnen, meldt Omroep Brabant. De beveiligers alarmeerden een voorbijganger om 14.50 uur en die stelde de politie op de hoogte. Over wat er in de tussentijd is gebeurd, doet de politie geen mededelingen.
Het terrein aan de Pakketweg is afgezet, de forensische recherche doet er nog onderzoek. Meerdere politie-eenheden zijn ingezet in de zoektocht naar de daders.