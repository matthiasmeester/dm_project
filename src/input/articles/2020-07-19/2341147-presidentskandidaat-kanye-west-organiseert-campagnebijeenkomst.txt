Het lijkt er steeds meer op dat de Amerikaanse rapper Kanye West toch een gooi wil doen naar het presidentschap. Vandaag houdt hij zijn eerste campagnebijeenkomst in South Carolina, heeft hij bekendgemaakt.
De 43-jarige West meldde twee weken geleden dat hij president wilde worden, maar leek daar later van terug te komen. Uit een nu verspreide verklaring blijkt dat hij vandaag een bijeenkomst houdt in een congrescentrum in de stad North Charleston. Het evenement is alleen voor mensen die zich inschrijven. Ze moeten een mondkapje dragen.
Verder roept West zijn aanhangers op om op een speciale website hun steun te betuigen aan een verzoek om hem in South Carolina op de kieslijst te krijgen voor de verkiezingen op 3 november. Volgens Amerikaanse media wordt dat lastig: de officiÃ«le deadline hiervoor liep eerder deze week af.
Ook in diverse andere staten is West al te laat om mee te doen aan de verkiezingen, maar in Oklahoma niet: de kiescommissie in die staat maakte deze week bekend dat hij als onafhankelijk kandidaat de benodigde 35.000 dollar aan inschrijfgeld had voldaan.
ABC News heeft berekend dat West nog een theoretische kans heeft op het presidentschap, als hij op de kieslijst komt in alle staten waar dat nog mogelijk is. Uit een peiling door een Amerikaans onderzoeksbureau kwam deze maand overigens naar voren dat hij maar weinig steun heeft onder kiezers.
Nog niet helemaal duidelijk is welke politieke koers de rapper wil varen met de Verenigde Staten. In het verleden heeft hij zich fan verklaard van Donald Trump, maar onlangs distantieerde hij zich van de president. "Ik doe mijn rode pet af", zei hij in een interview.