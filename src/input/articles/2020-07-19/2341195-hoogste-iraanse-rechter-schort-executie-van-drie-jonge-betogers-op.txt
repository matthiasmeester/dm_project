De hoogste rechter in Iran heeft de executie opgeschort van drie jonge mannen die waren veroordeeld vanwege protesten tegen de regering. Volgens een van hun advocaten heeft het hooggerechtshof ook ingestemd met een nieuw proces voor de drie. Dat oordeel volgt op publieke druk, onder meer via Twitter waar de hashtag #Stop de executie in de afgelopen week 4 miljoen keer werd geretweet.
De drie waren door een gewone rechtbank en later ook in hoger beroep ter dood veroordeeld vanwege het organiseren van rellen, beroving en het sturen van beelden van hun activiteiten naar buitenlandse media. De mannen, allen twintigers, deden afgelopen november mee aan de grootschalige protesten tegen de regering.
In verschillende Iraanse steden gingen mensen eind vorig jaar massaal de straat op, nadat de benzineprijzen waren verhoogd. Het protest werd uiteindelijk met harde hand beëindigd, waarbij volgens onder meer Amnesty International zeker 300 doden zijn gevallen. Duizenden betogers werden vastgezet.
Volgens mensenrechtenorganisaties probeert de Iraanse regering met de terdoodveroordelingen burgers te intimideren zodat ze niet opnieuw de straat op gaan om te betogen.
De onvrede onder de Iraniërs is groot; ze hebben het moeilijk als gevolg van de economische malaise die nog eens versterkt wordt door de Amerikaanse sancties. Het land worstelt ook al maanden met de impact van het coronavirus en telt het hoogste aantal besmettingen van het Midden-Oosten.