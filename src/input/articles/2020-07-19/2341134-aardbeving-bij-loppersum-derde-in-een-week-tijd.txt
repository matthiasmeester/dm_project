In de omgeving van Loppersum is opnieuw een aardbeving geweest. De beving was iets na 04.00 uur in de buurtschap Startenhuizen en had een kracht van 2,3. Een paar minuten later was er een naschok van 0,9.
Het is de derde keer in een week tijd dat het gaswinningsgebied in Groningen is opgeschrikt door een aardbeving.
Afgelopen dinsdag was er een beving met een kracht van 2,7 in Loppersum. Dat was de zwaarste aardbeving van dit jaar; in een paar dagen tijd zijn al zo'n 800 schademeldingen binnengekomen. Donderdag was er in Hellum een beving met een kracht van 1,8.
De bevingen worden veroorzaakt doordat uit de grond in Groningen al vele jaren gas wordt opgepompt. In het gaswinningsgebied zijn vorig jaar 87 aardbevingen geteld. Elf daarvan hadden een kracht van meer dan 1,5. Het is de bedoeling dat de gaswinning in de loop van 2022 stopt.
Een directe samenhang tussen de drie zwaardere bevingen in een week tijd is er niet, zegt seismoloog LÃ¤slo Evers van het KNMI. "In ieder geval niet in de zin dat de ene beving de andere veroorzaakt. Die directe relatie is er wel tussen bevingen en naschokken."
De drie bevingen wijzen wel op meer activiteit in de zandstenen aardlaag onder het gebied rond Loppersum. Daar waren de afgelopen jaren vaker periodes met verhoogde activiteit en periodes van relatieve rust.
Evers verwacht dat de bevingen nog vaker zullen voorkomen, ook nu de gaskraan wordt dichtgedraaid. "Er is veel spanning in de bodem daar. Het is in het centrum van het gaswinningsgebied waar de bodemdaling ook het grootst is. Je ziet wel dat het aantal zware bevingen afneemt, maar ze kunnen nog een tijd doorgaan. Helaas wel."