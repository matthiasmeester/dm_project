De politie heeft vannacht na een korte achtervolging een beschonken bestuurder van de weg gehaald. De automobilist reed met snelheden van boven de 200 kilometer per uur over de A4 bij Den Haag, terwijl hij niet in het bezit van een rijbewijs was.
Een politieauto werd kort na middernacht ter hoogte van Rijswijk ingehaald door de hard rijdende bestuurder. De agenten zetten de achtervolging in en konden de auto uiteindelijk even verderop, bij Voorburg, laten stoppen.
De auto van de verdachte is in beslag genomen. De politie heeft een proces-verbaal opgemaakt voor drie overtredingen: rijden onder invloed, rijden zonder rijbewijs en het overtreden van de maximumsnelheid.