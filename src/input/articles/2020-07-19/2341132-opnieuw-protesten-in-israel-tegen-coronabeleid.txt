In Israël zijn weer duizenden mensen de straat op gegaan om te demonstreren tegen het coronabeleid van de regering. Onder meer voor de ambtswoning van premier Netanyahu in Jeruzalem is gedemonstreerd.
De betogers zijn kwaad omdat de regering volgens hen niet snel genoeg met steunmaatregelen is gekomen voor mensen die in financiële problemen zitten door de coronacrisis. Vorige week waren er ook al protesten in het land.
De politie probeerde met waterkanonnen de betogers uit elkaar te drijven: 
Toen de demonstranten in Jeruzalem wegblokkades opwierpen en pepperspray tegen politieagenten gebruikten, werd er ingegrepen; er werden waterkanonnen ingezet om ze te verjagen. Enkele demonstranten werden aangehouden.
In Israël loopt het aantal coronabesmettingen de laatste tijd flink op. De afgelopen dagen werden bijna 2000 besmettingen per dag geregistreerd. De regering heeft daarom nieuwe maatregelen aangekondigd. Winkels mogen niet meer open in het weekend en in restaurants kan alleen nog maar eten worden afgehaald.