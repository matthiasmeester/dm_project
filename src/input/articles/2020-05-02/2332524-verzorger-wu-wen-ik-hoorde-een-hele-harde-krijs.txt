"Ik werd opgeschrikt door een hele harde krijs", zegt Jos√© Kok van Ouwehands Dierenpark in Rhenen. Toen wist het hoofd dierverzorging dat het raak was. "Ze maakte geluiden die ik nooit eerder hoorde, een soort kwetsbare alarmkreetjes. Ineens was er een jong."
De verzorgers zijn verheugd met de geboorte van de eerste reuzenpanda in Nederland. En ook in China werd enthousiast gereageerd: "Ja, daar zijn ze ook heel blij." Via WeChat, het Chinese Whatsapp, werd het nieuws gedeeld. "Ook voor hen is de missie geslaagd."
De verzorgers van Ouwehands Dierenpark staan via een groepsapp continu in contact met de Chinese verzorgers. "Het is fijn dat alle tips die ze ons geven, hebben geholpen." Het jong is en blijft eigendom van China, net zoals ouders Xing Ya en Wu Wen.
En die kreet klonk zo: 
De komende tijd wordt spannend. "Moeder moet het jong nu vastpakken, warm houden en laten drinken." Dit lijkt nu goed te gaan, zegt Kok. "We zien op camera's het jong liggen, zo klein als een spinnetje en Wu Wen ligt er als een rolmops overheen."
Niet alleen de gezondheid van het jong, ook die van moeder Wu Wen wordt nauwgezet in de gaten gehouden. De verwachting is dat ze een tijdje niet zal eten. "Dat vinden wij natuurlijk niet zo prettig, maar we weten dat dit erbij hoort. Wu Wen is leidend en zal dat de komende maanden blijven. Wij moeten gewoon geduld hebben."
Welk geslacht het jong heeft, blijft daardoor ook nog even in het midden. "We laten ze nu met rust. Het belangrijkste is dat we weten dat het goed gaat."
Hier heeft Wu Wen haar jong in haar bek: 
Pas als de moederpanda uit haar zelfgemaakte kraamhol komt, komt er duidelijkheid over het geslacht van de reuzenpanda. In het hol hangen camera's, verder is het er donker en geluiddicht. Wu Wen heeft zelf een drempel van bamboe gemaakt. "Pas als ze zin heeft in eten, dan komt ze naar buiten. Nu moeten we vooral genieten van dit moment."
Verzorgers van Ouwehands Dierenpark hebben drie jaar toegewerkt naar dit moment. Wu Wen en Xing Ya kwamen op jonge leeftijd naar Nederland en de verzorgers wisten dat ze rond hun zesde jaar zouden kunnen voortplanten. Kok: "We hebben er alles aan gedaan om ze te stimuleren." Zo hebben ze geuren van Wu Wen in het verblijf van Xing Ya verspreid, en andersom. En lieten ze Xing Ya geluiden horen van wilde pandamannen die vechten om een vrouwtje in het wild. "Allemaal in de hoop dat we een paring zouden zien."
Het dierenpark werd verrast door een hele vroege voortplantingstijd van Wu Wen, normaal ligt deze in april of mei, nu in januari. "Toen lag het scenario klaar en hebben we twee paringen gehad. Het is gelukt."
Drijvende kracht achter de reuzenpanda's is investeerder en eigenaar van Ouwehands Dierenpark Marcel Boekhoorn. Hij bracht Wu Wen en Xing Ya op jonge leeftijd naar Nederland. "Ik heb hier 20 jaar aan gewerkt en nu is het gelukt. Ik ben ontzettend trots op iedereen die heeft meegeholpen."
Marcel Boekhoorn heeft zich speciaal voor de gelegenheid feestelijk gekleed:
Ook hij weet dat het nog een paar maanden zal duren voordat het reuzenpandajong bewonderd kan worden. "Het duurt wel even voor ze uit het kraamhol komen. Ik ga ervan uit dat Ouwehands Dierenpark dan weer open is. Dan kan iedereen komen kijken."
Uiteindelijk zal het reuzenpandajong teruggaan naar China en mogelijk uitgezet worden in het wild. "Het zijn met uitsterven bedreigde diersoorten. We betalen al 20 jaar lang een miljoen euro per jaar voor dit fokprogramma, dus dat is het doel."