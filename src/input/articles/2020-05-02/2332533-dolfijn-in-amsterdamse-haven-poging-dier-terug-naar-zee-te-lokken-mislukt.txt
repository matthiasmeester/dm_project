In het havengebied van Amsterdam zwemt een dolfijn. Het dier volgt al dagen een vrachtschip dat vanuit Frankrijk naar Nederland onderweg was. Vanmorgen is de dolfijn met het schip door de sluizen van IJmuiden gezwommen, het Noordzeekanaal in.
Larissa Beck van Stichting Dierenambulance Velsen spreekt bij NH Nieuws van een zeldzaamheid. "In de tien jaar dat ik nu voor de dierenambulance werk zijn hier nog nooit levende dolfijnen geweest."
Volgens de website van stichting SOS Dolfijn gaat het om een tuimelaar. "Het dier volgde dagenlang een zeilend vrachtschip, afkomstig vanuit Frankrijk. Volgens de bemanning van het schip zwom de dolfijn actief mee."
SOS Dolfijn maakt zich zorgen, omdat de tuimelaar nu in het drukbevaren havengebied rondzwemt. De stichting roept op om niet naar de haven te komen om een glimp van het dier op te vangen. "Dit kan de hulpverleningsactie verstoren en uiteraard blijven alle maatregelen omtrent het coronavirus van kracht", schrijft SOS Dolfijn op Facebook.
De stichting onderzoekt "alle mogelijke scenario's" om het dier te helpen. Vanmiddag werd geprobeerd het dier richting de sluizen te lokken, maar dat mislukte. De dolfijn maakt het volgens SOS Dolfijn goed: hij heeft recent gegeten en is niet vermagerd.
Eerder vandaag vermoedde de stichting dat het om een van de bekendste dolfijnen van Europa ging: Jean Floc'h uit het Franse Bretagne. Die dolfijn dook regelmatig op bij de havenstad Brest, maar is daar nu al geruime tijd niet meer gezien.
Inmiddels heeft beeldmateriaal aangetoond dat het om de eveneens bekende dolfijn Zafar gaat, die regelmatig voor de Franse kust is gezien. In 2018 zocht de tuimelaar contact met zwemmers in een Franse haven.