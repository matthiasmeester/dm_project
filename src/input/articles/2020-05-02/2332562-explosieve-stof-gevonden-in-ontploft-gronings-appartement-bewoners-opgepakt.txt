In het appartement in Groningen waarvan vrijdagavond de gevel werd weggeblazen, is een explosieve stof gevonden. De twee bewoners van de woning zijn aangehouden.
De circa 50 andere bewoners van de flat kunnen voorlopig nog niet naar huis. Ze werden gisteravond voor de tweede keer in 24 uur geÃ«vacueerd.
De Explosieven Opruimingsdienst Defensie (EOD) heeft urenlang onderzoek gedaan in de flat, nadat de politie gistermiddag "bepaalde informatie" had ontvangen, die reden gaf om de woning te doorzoeken. In eerste instantie werd die niet doorzocht, omdat er geen aanleiding was om te denken aan strafbare feiten.
Later vandaag vindt er bij daglicht nader onderzoek plaats bij en onder het puin van de woning. De politie wil zeker weten dat daar geen explosieve stof ligt. Tot die tijd kunnen de bewoners niet naar huis. Ze mogen wel onder begeleiding hun huis betreden om medicijnen en huisdieren op te halen. Indien nodig wordt opvang voor ze geregeld. De politie bewaakt het complex vannacht.
Bij de explosie vrijdagavond raakten twee mensen gewond. De naastgelegen woningen in het complex werden daarop ontruimd. De politie vermoedde in eerste instantie dat de ontploffing werd veroorzaakt door een oven of gasfornuis.