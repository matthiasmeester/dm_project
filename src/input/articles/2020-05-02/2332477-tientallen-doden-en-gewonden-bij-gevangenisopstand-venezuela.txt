In Venezuela zijn bij rellen in een gevangenis zeker veertig doden gevallen. Ook raakten tientallen mensen gewond, schrijven Venezolaanse media.
Onder de gewonden zijn de gevangenisdirecteur, die met een mes werd gestoken, en een agent van de nationale garde die dicht bij een ontplofte granaat stond.
De rellen zouden zijn ontstaan toen militairen het vuur openden op een groep gewapende gevangenen die wilde uitbreken. De opstand was in de stad Guanare, zo'n 450 kilometer ten zuidwesten van de hoofdstad Caracas.
Venezolaanse autoriteiten gingen in eerste instantie uit van minstens zeventien doden. Zelfverklaard interim-president Juan Guaid√≥ spreekt op Twitter van een "nieuw bloedbad":
In de Venezolaanse gevangenissen komen opstanden vaker voor. Volgens mensenrechtenorganisaties zijn de cellen overbevolkt en komt illegale handel in wapens en drugs veelvuldig voor. Bij een soortgelijke opstand kwamen vorig jaar 29 gedetineerden om het leven.