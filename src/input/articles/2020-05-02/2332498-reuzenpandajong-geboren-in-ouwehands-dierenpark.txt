Reuzenpanda Wu Wen is gisteren bevallen van een jong in Ouwehands Dierenpark in Rhenen. Moeder en jong verblijven in het kraamhol en maken het volgens de verzorgers goed.
Ouwehands Dierenpark zegt "blij en trots" te zijn dat zij op natuurlijke wijze bijdragen aan het in stand houden van deze bedreigde diersoort.
Het is voor het eerst dat er in Nederland een reuzenpanda is geboren.
Marcel Boekhoorn, eigenaar van Ouwehands Dierenpark, vindt het fantastisch. "Ik ben ongelofelijk blij met de geboorte van dit pandajong. Dit is positief nieuws waar iedereen op wachtte. Ik feliciteer het team van pandaverzorgers. Met hun geduld en expertise kon dit jong op natuurlijke wijze verwekt en geboren worden."
Wu Wen kwam volgens Ouwehands Dierenpark al dagen niet meer uit haar kraamhol. Via camerabeelden konden verzorgers haar volgen. Vrijdagochtend rond een uur of tien trok het gedrag van de reuzenpanda de aandacht. Wu Wen werd onrustig, maakte geluiden en likte veelvuldig tussen haar poten. Om half één klonk een eerste voorzichtige kreet: het jong was geboren.
De langverwachte eerste paring tussen de reuzenpanda's Wu Wen en Xing Ya vond plaats in januari. Een reuzenpanda zwanger krijgen, is complex: het vrouwtje is maar drie tot zeven dagen per jaar vruchtbaar.
Zo zag de paring eruit: 
Het is nog niet duidelijk of het jong een vrouwtje of een mannetje is en dat blijft ook nog even onbekend, meldt Ouwehands Dierenpark. De dierverzorgers laten moeder Wu Wen en haar jong voorlopig met rust. Als het jong over een paar maanden uit het kraamhol komt, wordt pas duidelijk wat het geslacht is. Dan pas krijgt het pandajong ook een naam.
Het jong is eigendom van China, net zoals ouders Xing Ya en Wu Wen. Het mag vier jaar in Nederland blijven. Daarna gaat het naar China om daar verder bij te dragen aan het fokprogramma.
De reuzenpanda is een bedreigde diersoort en komt alleen in China in het wild voor. Er is een internationaal fokprogramma opgesteld om de diersoort in stand te houden.