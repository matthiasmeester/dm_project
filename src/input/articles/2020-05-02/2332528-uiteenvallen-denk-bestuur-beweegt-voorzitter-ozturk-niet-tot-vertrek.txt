Het bestuur van politieke partij Denk is uiteengevallen. Penningmeester Serif Uysal stapte gisteren op en volgens een deel van de partij mag het bestuur geen besluiten meer nemen.
In de statuten staat namelijk dat het bestuur moet bestaan uit een oneven aantal van ten minste drie leden, zo staat in een persbericht van de voorlichter in de Tweede Kamer. En die is er met het vertrek van de penningmeester niet meer. "Het bestuur is gevallen", is de conclusie.
De twee overgebleven leden van het bestuur, voorzitter Selçuk Öztürk en secretaris Zahir Rana, lezen de statuten anders. Zij zeggen dat ze nog wel bevoegd zijn om de partij officieel te vertegenwoordigen. "Alle benodigde handelingen kunnen gewoon doorgaan", laat Öztürk in een eigen persbericht weten. Ze betreuren dat penningmeester Uysal vanwege "persoonlijke redenen" met onmiddellijke ingang het bestuur heeft verlaten.
De leden moeten nu op de geplande ledenvergadering van 6 juni bepalen hoe het verder moet. "Het ligt in de rede om dan de bestuurssamenstelling aan de leden voor te leggen", schrijft Öztürk. Dat voorstel wordt ook gedaan in het persbericht van de Tweede Kamerfractie.
Op voorzitter Öztürk en andere bestuursleden wordt al enige tijd druk uitgeoefend om op te stappen. De partijraad, lokale fractievoorzitters en de huidige fractievoorzitter in de Tweede Kamer Farid Azarkan willen dat het bestuur vertrekt. Toch zegt voorzitter Öztürk dat hij gewoon op zijn plek blijft.
Het rommelt al een tijd in de politieke partij, die drie zetels in de Tweede Kamer heeft. Dat begon in maart met het plotselinge vertrek van fractievoorzitter Kuzu.
Hij zei dat het werk een te grote belasting was geworden voor zijn privéleven. Later kwam naar buiten dat hij moest vertrekken vanwege een buitenechtelijke affaire. Kuzu beschuldigt Öztürk van politieke broedermoord, omdat hij verhalen over de buitenechtelijke affaire actief naar buiten zou hebben gebracht.