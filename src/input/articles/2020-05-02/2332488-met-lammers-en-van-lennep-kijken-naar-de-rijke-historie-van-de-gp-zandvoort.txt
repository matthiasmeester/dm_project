Dit had het weekeinde van de niet verwachte terugkeer moeten zijn: 35 jaar na de laatste Formule 1-race op Zandvoort zouden de snelste bolides ter wereld weer racen tussen de duinen.
Een nieuwe Grand Prix van Nederland komt er voorlopig niet, als gevolg van de coronacrisis. Maar voor Studio Sport Archief trekt presentatrice Dione de Graaff toch naar Zandvoort.
Met Jan Lammers en Gijs van Lennep, twee Nederlandse oud-Formule 1-coureurs, bespreekt ze de rijke historie van de grand prix in Zandvoort.
Studio Sport Archief begint zondagmiddag om 15.00 uur en is te zien op NPO 1, NOS.nl en in de NOS-app.
Al dertig keer streek het Formule 1-circus neer in Zandvoort. Alberto Ascari was in 1952 de eerste winnaar, Niki Lauda in 1985 de laatste.
Lammers en Van Lennep graven in hun eigen geheugen rond de racerij op Zandvoort, die ze van dichtbij meemaakten. Zo zien we Lammers, geboren en getogen in Zandvoort, van jonge knul bij het circuit uitgroeien tot Formule 1-coureur.
Beide oud-coureurs praten over de historie en erfenis van Zandvoort, terwijl alle hoogte- en dieptepunten voorbij komen. Van zeges van iconen als Jackie Stewart en Alain Prost tot de tragische dood van Roger Williamson in 1973.
Bekijk hieronder een impressie van de F1-historie op Zandvoort:
Ook komen de opmerkelijkste momenten op en rond de race voorbij. Zo rent Wilson Fittipaldi (broer van wereldkampioen Emerson) in 1975 in race-overall achter een van zijn banden aan, nadat hij die heeft verloren op het circuit.
En enkele jaren later slaagt Gilles Villeneuve erin een ronde te volbrengen op slechts drie banden, terwijl het publiek de adem inhoudt.