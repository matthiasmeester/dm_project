Het aantal coronapatiënten op intensivecareafdelingen in Nederland is voor het eerst sinds de piek van begin april weer onder de 700 gekomen, namelijk op 680 patiënten. In totaal liggen er nog 708 Nederlandse coronapatiënten op de intensive care, van wie 28 in Duitsland. Er liggen 27 patiënten minder op de IC dan gisteren, het aantal in Duitsland is gelijk gebleven.
De grens van 700 bedden is vaak genoemd als een belangrijke kritieke grens waar het aantal coronapatiënten onder moet komen en blijven. Zo zouden versoepelingen pas kunnen plaatsvinden als het aantal IC-patiënten met corona onder die grens daalt, en kan de reguliere zorg dan pas weer echt goed worden opgestart. Op het hoogtepunt lagen 1424 coronapatiënten op de IC, twee keer zoveel als nu.
Ondanks het goede nieuws zijn er wel verschillen tussen regio's, zegt Diederik Gommers, voorzitter van de Nederlandse Vereniging voor Intensive Care. "Er zijn nog steeds ziekenhuizen die relatief veel coronapatiënten op de IC hebben liggen", zegt Gommers.
Ook vindt in het ziekenhuis van Gommers zelf nog steeds IC-zorg buiten de reguliere IC-afdelingen plaats. In veel andere ziekenhuizen liggen de patiënten nog op uitslaapkamers en operatiekamers.
Het aantal niet-coronapatiënten op de intensive care is stijgende: het gaat nu om ruim 400 patiënten, mogelijk volgende week meer dan 500. Ongeveer twee weken geleden waren het er nog 345.
Het aantal doden in verband met het coronavirus is vandaag gestegen tot bijna 5000. Het gaat om 4987 overledenen van wie bekend is dat dit komt door covid-19, de ziekte die door het coronavirus wordt veroorzaakt.
Dat is een toename van 94 overledenen. Gisteren was de stijging met 98 overleden patiënten nog iets hoger.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 97 nieuwe ziekenhuisopnames gemeld. Dat is iets meer dan gisteren, toen er 87 nieuwe opnames werden geteld. In totaal zijn er nu 10.951 mensen in Nederland die vanwege het coronavirus in het ziekenhuis liggen of hebben gelegen.
Het instituut wijst er daarbij op dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Bij overledenen telt het RIVM bovendien alleen mensen mee die positief zijn getest op het coronavirus. Het Centraal Bureau voor de Statistiek (CBS) publiceert regelmatig cijfers die een indruk geven van het mogelijke aantal 'verborgen' coronadoden. Daaruit blijkt dat het aantal doden ongeveer twee keer hoger is dan door het RIVM wordt gemeld. Ook overleden in Nederlandse verpleeg- en verzorgingshuizen vorige week 60 procent meer mensen dan normaal.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.