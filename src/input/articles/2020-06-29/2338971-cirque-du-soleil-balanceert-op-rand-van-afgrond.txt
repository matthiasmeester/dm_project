Cirque du Soleil dreigt failliet te gaan. Het wereldberoemde Canadese circus zonder dieren heeft bekendgemaakt dat het bij de rechter in Montreal bescherming heeft aangevraagd tegen schuldeisers, om een doorstart te kunnen maken.
Het circus had over de hele wereld tientallen voorstellingen lopen die allemaal zijn geannuleerd vanwege de uitbraak van het coronavirus.
Bijna 3500 werknemers die in maart met verlof werden gestuurd, worden nu ontslagen. Het is de bedoeling dat het merendeel na een doorstart weer wordt aangenomen.
Directeur Daniel Lamarre laat in het persbericht weten dat Cirque du Soleil 36 jaar lang veel succes heeft gehad en winstgevend was, "maar dat het management door het volledig wegvallen van de inkomsten actie moest ondernemen om het bedrijf te redden". Verschillende investeerders zouden hebben toegezegd een doorstart te willen financieren.
Cirque du Soleil werd in 1984 in Canada opgericht door twee voormalige straatartiesten en presenteerde een vernieuwende mix van circuskunsten en straatamusement, zonder de inzet van dieren.
Een van de populairste shows was de voorstelling Alegria, die juist dit jaar nieuw leven werd ingeblazen: