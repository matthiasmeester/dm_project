De Tweede Kamerleden Henk Krol en Femke Merel Van Kooten-Arissen gaan politiek samenwerken met Eerste Kamerleden Henk Otten en Jeroen de Vries. Dat maken de vier bekend in De Telegraaf.
De vier politici hebben afgesproken samen verder te gaan als de Partij voor de Toekomst, de nieuwe partij van Krol. Die wordt de komende verkiezingen in maart ook de lijsttrekker, is het plan.
Het idee achter de fusie is dat de kiezer niet zit te wachten op allerlei splinterpartijtjes, aldus Otten. Hij verliet Forum voor Democratie na een ruzie met partijleider Baudet. De Vries volgde hem.
Krol verliet na ruzie 50Plus. Hij nam zijn zetel mee en begon de Partij voor de Toekomst met Van Kooten, die eerder al na ruzie de Partij voor de Dieren vaarwel had gezegd.
Volgens De Telegraaf heeft televisiemaker Harry Mens aangestuurd op het monsterverbond.