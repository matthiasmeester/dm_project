Gewapende mannen hebben in Pakistan een aanval uitgevoerd op het beursgebouw in Karachi. Vier aanvallers zijn door de politie gedood, zegt de lokale politie tegen Reuters. Het is nog niet bekend of er meer bij de aanval betrokken zijn.
Er zou een granaataanval zijn geweest bij de ingang, ook werd er geschoten. Volgens correspondent Aletta André zijn ze een stukje in het gebouw gekomen, maar de politie kon hen daar stoppen. Er is veel beveiliging aanwezig rond het gebouw, dat in het financiële hart van het land ligt. In het beursgebouw zitten ook veel hoofdkantoren van private banken.
Bij de terreuraanval zijn twee bewakers en een agent omgekomen en er zijn zeker vijf gewonden naar het ziekenhuis gebracht. Op sociale media zijn beelden te zien van mensen die bloedend op straat liggen.
Lokale media zeggen dat de aanval is opgeëist door de Baloch Liberation Army, een separatistische groepering, die in Pakistan op de lijst van terroristische organisaties staat. "De groep heeft eerder aanvallen uitgeoefend op een haven in hun regio en op het Chinese consulaat", vertelt André.
Er werd voedsel gevonden op de lichamen van de aanvallers, wat erop zou wijzen dat de aanvallers van plan waren om lang in het gebouw te blijven, vertelt een politieman tegen persbureau AP.
Het gevecht lijkt voorbij, maar de politie is nog op zijn hoede, vertelt correspondent André in het NOS Radio 1 Journaal. "Ze gaan het hele gebouw door nu om het leeg te halen en alle medewerkers in veiligheid te brengen. Gebouwen in de omgeving worden ook extra bewaakt."
Dit zijn de eerste beelden van na de aanslag: