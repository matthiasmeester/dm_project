De man die verdacht wordt van betrokkenheid bij de dood van de 17-jarige Orlando Boldewijn uit Rotterdam, ontkent dat hij iets met diens dood te maken heeft.
"Ik heb die jongen niks aangedaan", zei hij vandaag in de rechtbank. De 29-jarige Hagenaar wordt vervolgd door het Openbaar Ministerie voor mishandeling met de dood tot gevolg, en dood door schuld dan wel het niet verlenen van hulp. De strafeis wordt donderdag bekendgemaakt.
De 17-jarige Boldewijn verdween in februari 2018, op een avond waarop hij twee internetdates had. Een daarvan was met verdachte Roy B. Acht dagen later werd Boldewijns lichaam in een vijver in de Haagse wijk Ypenburg teruggevonden.
B. en Boldewijn spraken de avond van zijn verdwijning met elkaar af op de boot van de verdachte. Na enkele uren met elkaar te hebben doorgebracht, zette B. de jongen af bij een basisschool in de buurt. De verdachte zegt dat hij is teruggevaren en dat Boldewijn de laatste trein naar Rotterdam zou pakken.
Twee getuigen verklaren echter dat Boldewijn in de veronderstelling was dat B. hem naar huis zou brengen. Verdachte ontkent dat. Hij hield vandaag in de rechtbank vol dat Boldewijn zelf met het openbaar vervoer naar huis zou gaan.
Rond de dood van Boldewijn zijn nog veel dingen onduidelijk. Zijn lichaam werd op zo'n vijftig meter van de waterkant en zo'n 16 meter van de boot van de verdachte gevonden, schrijft Omroep West. Hoe hij in het water is beland, is niet bekend.
Het enige dat justitie dan ook denkt te kunnen bewijzen is dat de verdachte Boldewijn in het water heeft zien liggen en hem aan zijn lot heeft overgelaten. De man belde ook niet met 112.
Tijdens de zitting zei B. niet meer te weten wat er precies is gebeurd. Eerder zei hij tegen een vriend dat hij handen had gezien in het water en bubbeltjes. Op de vraag waarom hij niet 112 heeft gebeld, antwoordde de Hagenaar dat hij in paniek raakte.
De rechtbank heeft voor het proces tegen B. twee dagen uitgetrokken. Vandaag mogen de nabestaanden van Orlando gebruikmaken van hun spreekrecht. Donderdag komt het OM aan het woord.