De nieuwgekozen leden van de Nationale Assemblee, het parlement van Suriname, worden vanmiddag beëdigd. Daarna kan de nieuwe regering van start, nadat Suriname 10 jaar werd bestuurd door de NDP van Desi Bouterse.
Maar de 'nieuwe wind' zoals de leiders van de nieuwe coalitie het zelf omschreven, leek afgelopen weekend meer op een flinke storm. Met als grote onberekenbare factor de ABOP van Ronnie Brunswijk, de partij met een sleutelpositie.
Al op 30 mei, vijf dagen na de verkiezingen, sloten vier partijen een akkoord over het vormen van een nieuwe regering. Daarbij werden ook meteen de ministersposten verdeeld.
De grootste partij, de VHP van oppositieleider Chan Santokhi, krijgt de belangrijkste posten zoals het presidentschap, Buitenlandse Zaken en Financiën. De tweede partij binnen de coalitie, de ABOP van Ronnie Brunswijk, krijgt invloedrijke posten zoals Natuurlijke Hulpbronnen en Justitie en Politie.
De NPS, een van de twee kleine partijen, zou naast het ministerie van Onderwijs ook een nieuw op te richten ministerie van Olie en Gas krijgen. Een belangrijke post, als je bedenkt dat er kortgeleden twee grote olievondsten zijn gedaan voor de kust van Suriname.
Vanmiddag worden tijdens de eerste zitting de voorzitter en vice-voorzitter van het parlement gekozen. Ook wordt bepaald wanneer het parlement de nieuwe president kiest. Die wordt op 12 augustus beëdigd. Dat wordt zeer waarschijnlijk VHP-leider Chan Santokhi.
Juist dat nieuwe ministerie leidde de afgelopen dagen tot problemen. Want de partij van Brunswijk kwam plotseling terug op de gemaakte afspraak en wilde niet langer dat dit ministerie naar de NPS zou gaan.
Volgens de Surinaamse krant de Ware Tijd heeft een invloedrijke ondernemer in de achterban van de ABOP druk gezet op de partijleiding. De ABOP eiste dat het aparte ministerie er niet komt en dat olie en gas weer onder Natuurlijke Hulpbronnen vallen, het ministerie dat al was toegewezen aan de ABOP.
De NPS reageerde woedend en dreigde zelfs helemaal uit de coalitie te stappen. Gisteravond maakte de partij bekend dat ze toch doorgaat in de coalitie, in het landsbelang. De partij krijgt in ruil voor Olie en Gas nu het ministerie van Ruimtelijke Ordening en Milieu.
Daarmee lijken de plooien voorlopig weer gladgestreken, maar er is wel een flinke deuk ontstaan in het onderlinge vertrouwen.
ABOP-leider Ronnie Brunswijk lijkt bovendien ook wispelturig als het om zijn persoonlijke rol gaat. Zo werd eerder bekend dat hij vanmiddag opgaat voor het voorzitterschap van het parlement, een invloedrijke positie in Suriname. Maar volgens nieuwssite Starnieuws wil hij het liefst vice-president worden.
Hij zou vandaag alvast het zekere voor het onzekere willen nemen en zich daarom verkiesbaar stellen voor het voorzitterschap.
Veel kiezers reageren via sociale media teleurgesteld op de situatie. Zij hebben hun hoop gevestigd op een nieuwe regering die economische stabiliteit brengt en waar niet langer een zweem van hebzucht en eigenbelang omheen hangt.
De populaire jonge activist Pakittow Stephano Biervliet roept de politieke leiders via zijn Facebookpagina dan ook op: "Laten jullie de belangen en laat je focus Suriname zijn. Eerst Suriname dan de rest". Hij en andere jonge Surinamers hopen niet op een nieuwe wind, maar op een Sibibusi, een tropische bui die alles schoon wast.
Ronnie Brunswijk is politicus en ondernemer. Hij draait al jaren mee in de Surinaamse politiek. In Nederland werd hij vooral bekend als junglecommando, toen hij in de jaren '80 een bloedige oorlog voerde tegen het Nationaal Leger van bevelhebber Desi Bouterse. Vooral in het oosten van Suriname heeft hij een grote achterban.
Brunswijk bezit een aantal goudmijnen, een voetbalclub en een stadion en werd in Nederland en Frankrijk bij verstek veroordeeld voor drugshandel.
Hij werd in 1996 lid van de ABOP, de Algemene Bevrijdings- en Ontwikkelingspartij. In 2005 werd hij voor die partij voor het eerst gekozen in de Nationale Assemblee. Tijdens de eerste regeerperiode van Desi Bouterse (2010-2015) vormde de ABOP een coalitie met de NDP.
In 2018 studeerde hij af als Master of Business Administration (MBA) aan de Akamai University in Hawaii.