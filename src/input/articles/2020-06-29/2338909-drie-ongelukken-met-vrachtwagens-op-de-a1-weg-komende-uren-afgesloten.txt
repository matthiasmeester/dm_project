Op de A1 zijn vanochtend meerdere ongelukken met vrachtwagens geweest. De snelweg is daarom in beide richtingen afgesloten ter hoogte van Rijssen.
Een automobilist botste aan het einde van de ochtend van achteren op een vrachtwagen. De chauffeur van de auto is zwaargewond, meldt RTV Oost.
De rijbanen richting Apeldoorn gingen rond 12.30 uur weer open. In de andere richting is de weg tot zeker 15.00 uur dicht. Ook vanavond is de weg weer tijdelijk afgesloten, vanwege wegwerkzaamheden.
Eerder vanochtend gebeurden ook al twee ongelukken op de A1. Rond 06.30 uur kantelde een vrachtwagen, nadat hij een scherpe bocht moest maken vanwege wegwerkzaamheden.
De ravage op de A1 is groot na de drie ongelukken:
De vrachtwagen vervoerde levensmiddelen waaronder flesjes bier, die verspreid over de weg lagen. Twee mannen die daar aan het werk waren, sleepten de chauffeur vervolgens uit de cabine. De man had een hoofdwond, maar was wel aanspreekbaar, schrijft RTV Oost.
Het tweede ongeluk gebeurde even later op de A1 ter hoogte van Markelo. Ook bij dit ongeluk botste een automobilist achterop een vrachtwagen en raakte daarbij zwaargewond. De auto is zwaar beschadigd en moest worden weggesleept.
Door de ongelukken zijn meerdere files ontstaan. Op het hoogtepunt bedroeg de vertraging meer dan twee uur.