Het aantal officieel gerapporteerde doden door het coronavirus steeg vandaag met 71. Dat zijn er iets minder dan gisteren, toen er 84 doden werden gemeld. In totaal zijn er in Nederland nu 5359 mensen overleden van wie bekend is dat dit verband houdt met covid-19, de ziekte die door het virus wordt veroorzaakt.
Om te kunnen beoordelen of de verspreiding van corona in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 35 nieuwe opnames gemeld; vergelijkbaar met de 39 van donderdag.
Het RIVM laat daarbij weten dat vanaf heden uitsluitend opnames worden meegeteld van mensen die vanwege ernstige covid-klachten in het ziekenhuis terechtkomen, En niet van patiënten die om een andere reden worden opgenomen en bij wie bij een test vervolgens blijkt dat ze ook covid hebben. Dat laatste gebeurt sinds 1 mei steeds vaker, omdat de ziekenhuizen steeds meer ruimte krijgen voor de overige zorg en ook steeds vaker testen.
Op dit moment liggen er nog 1753 coronapatiënten in het ziekenhuis, van de ruim 11.000 mensen die in de loop van de crisis opgenomen zijn geweest. Dat zijn er 117 minder dan gisteren.
Het RIVM wijst erop dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Het instituut telt alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Daaruit blijkt dat de 'oversterfte' door covid-19 weliswaar is gedaald, maar eind april nog altijd 1,5 keer zo hoog was als het aantal door het RIVM geregistreerde doden.
Gisteren bleek dat de bezetting op de intensivecareafdelingen met coronapatiënten onder de 600 is gedaald. Vandaag zette die daling door naar 564 patiënten.; twintig minder dan een dag eerder. Op Duitse IC's liggen ook steeds minder patiënten uit Nederland. Dat zijn er nog vijftien; drie minder dan gisteren vanwege terugplaatsingen naar Nederland.
Eerder werd de grens van 700 al 'geslecht'. Dat cijfer is vaak genoemd als een belangrijke kritische grens waar het aantal coronapatiënten onder moet komen en blijven om versoepelingen van de maatregelen te kunnen doorvoeren. Op het hoogtepunt van de crisis lagen er 1424 coronapatiënten op de IC; ruim twee keer zoveel als nu.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.