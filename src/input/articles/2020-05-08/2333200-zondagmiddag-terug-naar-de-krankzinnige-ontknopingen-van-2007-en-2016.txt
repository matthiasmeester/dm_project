Er zijn van die ontknopingen die de Nederlandse voetballiefhebber nooit meer vergeet. Die een belangrijk plaatsje in de geschiedenisboeken van de eredivisie krijgen. Dat geldt zeker voor de climaxen van 2007 en 2016.
In Studio Sport Archief gaan we zondagmiddag vanaf 15.00 uur terug naar die memorabele seizoenen en dat is te zien op NPO 1, NOS.nl en in de NOS-app.
Vooral in Eindhoven staan die seizoenen rood omcirkeld, aangezien PSV beide keren op wonderbaarlijke wijze de landstitel greep.
Op 29 april 2007 verspeelde AZ het haast zekere kampioenschap op de laatste speeldag door een totaal onverwachte nederlaag op Woudestein tegen Excelsior, terwijl Ajax op zijn beurt te weinig doelpunten maakte bij Willem II om met de titel aan de haal te gaan. PSV was uiteindelijk dankzij een ruime zege op Vitesse de lachende derde.
Een huilende Danny Koevermans, de desillusie bij Louis van Gaal, de zwaar teleurgestelde Edgar Davids en de grote glimlach van de enigszins aangeschoten Ronald Koeman. Het zijn beelden die bij menigeen tot de verbeelding spreken.
Net zoals AZ in 2007 de titel bijna niet meer kon ontgaan, was op 8 mei 2016 vrijwel iedereen het erover eens dat Ajax zijn 34ste landstitel kon gaan vieren. Een zege op de slotdag van de competitie bij laagvlieger De Graafschap zou voldoende zijn geweest om PSV voor te blijven.
Er voltrok zich een zinderende ontknoping op zowel De Vijverberg in Doetinchem als het IJsseldelta Stadion in Zwolle. Ajax kwam niet verder dan een 1-1 gelijkspel en omdat PSV wel wist te winnen bij PEC, pakten de Eindhovenaren tot ieders verrassing de titel.
Het was de dag waarop Bryan Smeets nationale bekendheid verkreeg door vroeg in de tweede helft de gelijkmaker namens De Graafschap binnen te schieten. Hij deelde Ajax daarmee een dreun uit die de Amsterdammers niet meer te boven kwamen.
"Dit is er wel eentje die heel vaak komt bovendrijven", zou Ajax-coach Frank de Boer een aantal jaar later zeggen over het net misgelopen kampioenschap. "Je onthoudt vaker de negatieve dingen dan de positieve dingen."