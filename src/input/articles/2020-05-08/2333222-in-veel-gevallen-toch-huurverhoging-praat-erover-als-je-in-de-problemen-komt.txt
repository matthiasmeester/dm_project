Coronacrisis of niet, veel Nederlanders ontkomen niet aan de jaarlijkse huurverhoging. Die komt meestal per 1 juli en huurders worden rond deze tijd op de hoogte gebracht. Huurdersorganisaties hadden erop aangedrongen de huur voorlopig niet te verhogen. Toch ontvangt de Woonbond ook 'vele' bezorgde telefoontjes over de huurverhoging.
Sommige huisbazen verontschuldigen zich omdat "ze niet anders kunnen", anderen hebben geen boodschap aan de crisis waarin veel huishoudens zich bevinden. En dat is extra wrang voor mensen die ineens zonder inkomen zitten. Maar zo hoeft het niet altijd te gaan.
Minister Ollongren adviseert huurders die nu in de financiële problemen komen zich te melden bij hun huisbaas. Het Financieele Dagblad meldde vanochtend dat ondanks de crisis per 1 juli de huren van veel woningen omhoog gaan. Ollongren wees erop dat ze eerder met de verhuurders heeft afgesproken dat die "maatwerk" leveren. Dat betekent bijvoorbeeld dat ze rekening houden met mensen die door de crisis de huur niet kunnen betalen. Ze herhaalde dat ze niet voelt voor algemene afspraken over het bevriezen van de huren. Volgens haar zijn de meeste verhogingen gematigd.
Ronald Mulder uit Groningen zag de bui al hangen. Zoals veel zelfstandigen raakte hij aan het begin van de coronacrisis snel veel inkomsten kwijt. "Toen heb ik gemaild dat ik misschien al snel de huur niet meer zou kunnen betalen. Ik verwachtte er eigenlijk niks van, maar ik kreeg al snel een begripvol berichtje terug."
Mulder huurt in de vrije sector. Het helpt, stelt Mulder vast, dat hij bij een corporatie huurt met een maatschappelijke doelstelling. "Maar ik hoor dit soort verhalen hier in Groningen ook van particuliere verhuurders. Daarom zou ik tegen alle huurders zeggen: ga het gesprek aan en schaam je er niet voor. Want voor de meeste mensen zal toch gelden dat dit overmacht is."
Gabi Hunter kan daarvan meepraten. Ze verhuisde onlangs haar bakwinkel naar het centrum van Doetinchem, maar een week na de verhuizing moest de zaak alweer dicht. "Dat was een grote klap, want we hebben heel hard gewerkt voor deze verhuizing."
"Ik zag er erg tegenop om contact te zoeken met de verhuurder, want ik kende hem nog maar een maand." Uiteindelijk schreef ze hem een mail: "Tien minuten later kreeg ik al antwoord: maak je geen zorgen, we hebben het er nog wel over. Je wil niet weten wat voor last er dan van je af valt!"
Berdjan Klatter verhuurt acht appartementen en een bedrijfspand in Groningen. "Toen de coronacrisis uitbrak, vroeg ik me wel af wat dit zou betekenen voor mijn inkomsten. Het is toch mijn pensioenvoorziening." Toch toonde hij zich coulant. De huurverhoging gaat dit jaar niet door.
"Een verhoging moet je volgens de standaard huurovereenkomst in april aankondigen. Ik heb daar wel mee gezeten: wat doe ik daar nou mee?" In deze kwestie speelde beeldvorming ook een rol, legt hij uit. "Het is een signaal dat je afgeeft. Op termijn krijgt iedereen last van deze crisis. De huurders zijn over het algemeen tevreden, maar ik wil ze nu geen huurverhoging aandoen. "
"Bij het bedrijfspand is dat anders, ik heb de huurders aan het begin van de crisis gebeld om te vragen hoe de vlag erbij hing. Ik heb de huur voor een paar maanden gehalveerd met de hoop dat zij het overleven en dat ze kunnen blijven huren." Klatter kan het zich veroorloven, maar niet elke verhuurder heeft dezelfde ruimte om mee te bewegen.
Bij de vereniging Vastgoed Belang zijn 5000 particuliere verhuurders aangesloten die samen 200.000 woningen bezitten. In Nederland zijn er zo'n 750.000 particuliere huurwoningen.
"Voor verhuurders lopen de kosten wel door en sterk op zelfs. Daarom vinden wij dat je op moet passen met generieke maatregelen", zegt Laurens van de Noort, directeur bij Vastgoed Belang. De leden van Vastgoed Belang reageren verschillend op de coronacrisis, bleek uit een peiling die Van de Noort liet uitvoeren. "De een maakt een gebaar, de ander verhoogt toch, maar sluit wel een briefje bij met een aanbod voor maatwerk. Wat vooral opvalt is dat onze leden terughoudend zijn met het verhogen van de huur."
Niet elke verhuurder is even betrokken bij de stille financiële ramp die zich achter sommige voordeuren afspeelt. Verhalen van kille en harde houdingen zijn bekend.
"Dat soort verhalen vind ik afschuwelijk", zegt verhuurder Klatter. "Wat mij betreft zijn huurder en verhuurder gelijkwaardige partijen." Volgens Van de Noort lijken de excessen het beeld te vormen van de sector. "Dat is echt jammer want er gaat ook veel goed."