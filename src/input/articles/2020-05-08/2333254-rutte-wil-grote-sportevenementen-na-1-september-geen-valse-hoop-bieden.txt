Het ziet er somber uit voor de grote sportevenementen in Nederland na 1 september. Premier Mark Rutte wilde vrijdag niet al te ver vooruitlopen op het houden van grootschalige evenementen met landelijke uitstraling na die periode, zoals voetbalwedstrijden, wielerkoersen en popconcerten, maar gaf wel aan achter die evenementen een groot vraagteken te zetten. "Ik wil geen valse hoop bieden."
Donderdag stelde minister Hugo de Jonge van VWS in een brief aan de Tweede Kamer dat dergelijk grote evenementen eigenlijk alleen gehouden kunnen worden als er een vaccin tegen het coronavirus is ontwikkeld. Hoelang dat gaat duren, is momenteel niet te zeggen. "Het is uiterst complex", sloot Rutte daar een dag later op aan.
Op de routekaart die het kabinet heeft samengesteld tot versoepeling van de coronamaatregelen komen de vergunnings- en meldplichtige evenementen pas aan de orde na 1 september.
"Daar horen grote sportevenementen onder, maar ik ben er op dit moment niet vrolijk over. Omdat je weet dat mensen die in stadions naar voetballers schreeuwen, of bij popconcerten meezingen of wielrenners aanmoedigen bij koersen superverspreiders kunnen zijn", verklaarde de premier.
De brief van De Jonge leidde tot ophef in de sportwereld. De KNVB maakt zich grote zorgen over de start van het betaald voetbal na 1 september. Het doembeeld is een seizoen zonder publiek. De voetbalbond meldde zich onlangs al in Den Haag met een verzoek tot steun. De schade voor de BVO's kan tot 400 miljoen euro oplopen.
Veel steun hoeft de bond op dit moment niet van het kabinet te verwachten. VVD-fractievoorzitter Klaas Dijkhoff waste de KNVB vrijdag al flink de oren in vlammend betoog dat de bond wel geld wil, maar nog geen enkel plan heeft ontwikkeld om de problemen het hoofd te bieden. Rutte sloot zich daarbij aan.
"Ik begreep Klaas' blog heel goed. Ik krijg wel drie keer per dag de vraag voor steun. Die vraag om 400 miljoen is eigenlijk nog weinig. Meestal is het boven het miljard als ze iets vragen", grinnikte Rutte.
Ook Rutte hoopt op betere tijden. "We weten nog heel veel niet van het virus. Misschien ontdek je nieuwe inzichten en kun je op een gegeven moment wel weer dingen doen, maar ik ga nu geen valse hoop bieden. De grote evenementen zijn in ieder geval dicht tot 1 september. Daarna kijken we verder. Op dit moment is het wel een groot vraagteken."
Minister Martin van Rijn van Medische Zorg en Sport zit op korte termijn met de KNVB om de tafel om te kijken wat er allemaal in het betaalde voetbal speelt. Of hij de helpende hand toesteekt, is vooral afhankelijk van waar de voetbalbond meekomt. "Ik wacht de plannen van de KNVB af", zei hij vrijdag. "Dan gaan we daar eerst over praten."