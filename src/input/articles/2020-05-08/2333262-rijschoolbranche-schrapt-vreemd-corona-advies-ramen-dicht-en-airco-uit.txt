De coronamaatregel voor rijscholen om tijdens rijlessen zo veel mogelijk ramen dicht te houden en de airco uit te laten, wordt geschrapt. Het omstreden advies van de brancheverenigingen stond haaks op de RIVM-richtlijnen voor contactberoepen.
Diverse rijscholen en rij-instructeurs hadden forse kritiek op de richtlijn in het nieuwe veiligheidsprotocol, schreef de NOS gisteren. Mede vanwege deze en andere kritiek van deskundigen hebben de brancheverenigingen Bovag, FAM, LBKR en VRB besloten het advies te schrappen. Vanaf maandag mogen de rijscholen weer aan de slag.
Beter geen luchtcirculatie dan wel, was de redenering achter de omstreden regel. Op basis van testen en advies van deskundigen "was de optelsom" bij de brancheverenigingen dat luchtstromen de kans op coronabesmetting binnen een auto vergroot.
"Op basis van de informatie die wij hadden, dachten we het goede te doen", zegt Bovag-woordvoerder Paul de Waal. "We zaten er waarschijnlijk naast, maar dat zal uiteindelijk over een aantal weken moeten blijken als het TNO-onderzoek is afgerond."
Het onderzoeksbureau bevestigt dat er een alomvattend onderzoek loopt naar coronamaatregelen voor de rijschoolbranche. Een woordvoerder zegt dat het wel of niet gebruiken van een airco of de ramen daar een onderdeel van kan zijn. "Maar dat is niet expliciet gevraagd." Het onderzoek gebeurt op verzoek van het ministerie van Infrastructuur en Waterstaat en het CBR.
Een aantal luchtventilatiedeskundigen maakte zich zorgen over het opmerkelijke advies van de brancheverenigingen. "Het was een beetje vreemd", zegt Marcel Loomans, universitair docent aan de TU Eindhoven. "Als je mensen in een ruimte stopt moet je altijd ventileren. En in dit geval zou ik zeggen: juist extra ventileren", zegt de luchtventilatie-expert.
Het RIVM bevestigt tegen de NOS dat de ramen zo veel mogelijk dichthouden botst met de overheidsrichtlijn.
Ventileer ruimtes waar klanten komen zo veel als mogelijk door bijvoorbeeld de ramen te openen, is letterlijk het RIVM-advies voor contactberoepen. Ook in het veiligheidsprotocol voor taxi- en zorgvervoer staat nergens dat ramen zo veel mogelijk dicht moeten blijven of dat de airco zo veel mogelijk uit moet staan.