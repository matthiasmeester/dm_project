Bijna dertig jaar werkte hij bij de grootste bank van Nederland, de laatste zeven jaar als hoogste baas, maar een afscheidsfeest zit er niet in. ING-topman Ralph Hamers viert zijn afscheid waarschijnlijk vanuit huis.
Hamers werkt nog tot eind juni als hoogste baas, de meeste dagen ziet hij waarschijnlijk geen collega's meer in het echt. "Ik heb de afgelopen acht weken alleen maar vanuit huis gewerkt. Het is een rare gewaarwording, je ziet je collega's niet direct. Je mag niet in het mooie Cedar-gebouw (het nieuwe hoofdkantoor) wat we net hebben opgeleverd."
80 procent van het ING-personeel werkt thuis. De bank maakte vanochtend bekend dat de winst over het eerste kwartaal met 40 procent is gedaald vanwege de gevolgen van de coronacrisis.
Het zijn de laatste resultaten die Hamers presenteert voor de bank. Begin september start hij als hoogste baas van de Zwitserse bank UBS. "Maar de vraag is wanneer ik naar Zwitserland mag", zegt hij. Het zou kunnen dat er dan nog amper gevlogen wordt.
Ook houdt hij rekening met de mogelijkheid dat hij in quarantaine moet: 
"Het lijkt me heel raar om de eerste dag vanuit huis te moeten, maar wellicht komt het zover. We gaan kijken hoe ik daar toch moet geraken."
In de afgelopen jaren was Hamers het gezicht van de Nederlandse bankenwereld in een tijd dat banken na de kredietcrisis probeerden het vertrouwen van consumenten terug te winnen.
"In een van m'n eerste interviews heb ik op het terugwinnen van dat vertrouwen ingezet en dat komt mondjesmaat terug. We hebben niet alleen ingezet op het ondersteunen van onze klanten, maar ook de samenleving. We doneren bijvoorbeeld laptops aan gezinnen die het moeilijk hebben.
"Het vertrouwen is zeker teruggekomen. Is het op niveau van voor die crisis? Dat weet ik niet."