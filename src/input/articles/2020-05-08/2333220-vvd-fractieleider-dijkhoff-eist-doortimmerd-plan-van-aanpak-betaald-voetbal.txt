VVD-fractieleider Klaas Dijkhoff heeft de KNVB en de clubs in het betaald voetbal opgeroepen met een doortimmerd plan van aanpak te komen om de gevolgen van de coronacrisis het hoofd te bieden. "Je verwacht dat 'het voetbal' niet alleen roept dat ze het zwaar hebben, maar dat ze met een plan komen. Als je alleen aangeeft dat je 400 miljoen schade lijdt zonder een fatsoenlijk plan neer te leggen, sta je achteraan in de rij."
Dijkhoff, seizoenkaarthouder van PSV, laat zijn ergernis over de gang van zaken in het betaald voetbal duidelijk blijken in zijn betoog op Facebook. "Wel zien we elke week gesteggel over de korte termijn, onenigheid over besluiten, bestuurlijke soaps en verwijten tussen clubs dat de ander niet solidair is. Als KNVB en clubs vooral bezig zijn met gevechten over volgend seizoen, dan miskennen ze de problemen waar ze voor staan", schrijft de fractievoorzitter van de grootste regeringspartij.
De KNVB deed onlangs een beroep op het kabinet om steun. Het betaald voetbal zou 300 tot 400 miljoen euro schade oplopen door de coronacrisis. Dijkhoff is van mening dat het momenteel vooral eenrichtingsverkeer is. De overheid moet helpen, maar wat doen de bond en clubs zelf nu? Duidelijk te weinig in zijn ogen.
"Het akkoord tussen clubs en vakbonden over een collectieve salarisverlaging is een bemoedigend signaal", wees hij op de afspraken die FBO (betaald voetbal organisaties), de vakbonden VVCS en ProProf en CBV (coaches betaald voetbal) donderdag maakten. "Dat is ook het enige. Verder heb ik nog geen plan gezien."
Dijkhoff vindt dat het betaald voetbal zichzelf een aantal vragen moet stellen. "Hoe wordt er gespeeld zonder volle stadions? Hebben jullie plannen dat er verantwoord supporters een deel van het stadion kunnen bezetten? Hebben jullie plannen om op een andere manier supporters op een verantwoorde manier een wedstrijdbeleving te geven die meer is dan thuis voor de buis? Hoe wordt er ingespeeld op ontwikkelingen die al jaren aan ons voetbal vreten? Welke clubs zijn levensvatbaar? Hoeveel betaaldvoetbalclubs is realistisch?"
Volgens de VVD-fractieleider is nu het moment om te kijken hoe het voetbal structureel veranderd kan worden, zodat het sterker uit de crisis komt. "Dus clubs, KNVB, terug naar de tekentafel. Probeer een plan te maken waar het voetbal in zijn geheel beter van wordt. Ga ook pijnlijke keuzes niet uit de weg. Aanmodderen levert meer ellende op."