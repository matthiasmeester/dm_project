Nu de coronamaatregelen wat versoepeld worden, stromen de reserveringen bij horecaondernemers binnen. Helemaal zeker dat de restaurants en terrassen op 1 juni weer open kunnen, is het nog niet. Toch wordt er sinds de persconferentie van woensdagavond een flinke toename waargenomen.
De meeste worden gedaan in Utrecht, gevolgd door Amsterdam en Rotterdam, zegt reserveringswebsite The Fork. Het aantal aanvragen groeide volgens de site de afgelopen dagen van tientallen naar enkele duizenden.
Die stijging kwam al op gang voordat de persconferentie was afgelopen, zegt directeur Joyce Teune. "We zien dat veel mensen staan te popelen om weer uit eten te gaan."
Uit onderzoek onder 4000 The Fork-gebruikers blijkt daarnaast dat zo'n 65 procent van de mensen denkt binnen een maand weer uit eten te gaan.
"Het is niet normaal", zegt Chanan Wisse, verantwoordelijk voor de wijn bij restaurant Scheepskameel in Amsterdam. "We worden platgebeld en de mailbox zit vol met aanvragen vanaf 1 juni. We nemen tot nu toe niks aan omdat we eerst kijken hoe we de boel gaan inrichten", zegt de sommelier.
Hij is net als veel andere ondernemers bezig met nadenken over de vraag hoe hun zaak open kan in de anderhalvemetersamenleving. "We hadden de eerste dagen van juni al vijf keer vol kunnen zitten. Dit geeft moed en energie om weer open te gaan."
"De persconferentie was nog niet klaar of de reserveringen kwamen al binnen", zegt ook restauranteigenaar Lars Mooren van Le Jardin in Utrecht. "Twee avonden zitten al bijna vol, al zit het nog niet op het oude niveau. Hopelijk trekt dat nog bij."
De eerste gast die zich bij hem wilde verzekeren van een plekje voor twee was Sebastiaan Wooning uit Den Dolder. "Ik dacht; de eerste vrijdag dat ze open zijn, zal wel druk worden en zoveel tafels heeft ie niet."
Wooning vond het weer eens tijd om uit eten te gaan. "Na een paar maanden zelf koken, heb ik daar behoefte aan, het is verfrissend en iets anders dan een steak of Chinees. Ook heb ik zin om weer eens onder de mensen te zijn. Ik gun het de ondernemers ook. Zij hebben het behoorlijk zwaar gehad terwijl ik weinig van de crisis heb gemerkt in mijn portemonnee."
Het aantal reserveringen bij The Fork zit nog wel nog dertig procent onder het normale niveau. "Dat is ook begrijpelijk", zegt Teune van de reserveringssite. "Veel mensen, zo'n negentig procent, vinden het spannend om uit eten te gaan. Zij willen eerst zien wat restaurants doen om de hygiëne en veiligheid te waarborgen."
Ook ziet The Fork dat mensen vaker dichter op de uitgaansavond een reservering plaatsen. "Dus de verwachting is hoe dichter we bij 1 juni komen, des te meer reserveringen er geplaatst zullen worden", zegt Teune. "Ook is er natuurlijk minder plek, waardoor restaurants sneller vol zitten."
Met die aangepaste capaciteit van dertig personen, moeten ondernemers wel proberen dezelfde omzet draaien. Naast herinrichting van de zaak, kijken zij daarom naar manieren om efficiënter te ondernemen, zoals het verhogen van de prijzen.
Volgens The Fork geeft zo'n 12,5 procent van de restaurateurs aan van plan te zijn hogere bedragen te gaan rekenen. Ondernemers zien ook mogelijkheden om tijdens de piekmomenten andere prijzen te hanteren. "Aan de andere kant zien wij ook dat 60 procent van de restaurants aangeeft met speciale menu's of kortingen te gaan werken om zo een optimale bezetting te garanderen", zegt Teune.
Luxer uit eten na corona
En hoewel het grootste deel van de reserveringen momenteel wordt gemaakt bij restaurants met een gemiddelde menuprijs van 35 euro of duurder, doet 42 procent van de ondervraagden een reservering bij een restaurant in het hogere segment, bijvoorbeeld bij zaken met een Michelinster. "Voor corona was dit ongeveer 20-25 procent, dus een duidelijke stijging. Consumenten verwennen zichzelf!"
Uit een onderzoek van The Fork onder 16 landen, staat Nederland in de top 5 van consumenten die het meest positief staan tegenover weer uit eten gaan. Daarbij geeft 76 procent aan financieel hetzelfde of zelfs meer te besteden te hebben. Ze zijn dus financieel niet geraakt door de coronacrisis. "En dat is wel positief nieuws", aldus Teune.