Bij een joods restaurant in Amsterdam heeft iemand vanmorgen vernielingen aangericht. Op foto's is te zien dat de ruiten zijn ingeslagen. De politie kon de verdachte op heterdaad aanhouden, nadat getuigen alarm hadden geslagen.
De 31-jarige man is in 2018 veroordeeld voor vernielingen bij hetzelfde restaurant.
Een zoon van de eigenaar zei tegen het Nieuw Israëlietisch Weekblad dat een man met een moker of een ijzeren staaf de ruiten insloeg. Daarna probeerde hij een Israëlische vlag, die binnen stond, door een gat in een ruit te trekken en hem in brand te steken.
Zo trof de politie het restaurant aan:
Begin dit jaar kwam het restaurant opnieuw in het nieuws toen er een verdacht pakketje voor de deur werd gevonden, waarna de EOD lange tijd onderzoek deed. In januari 2018 werden er etensresten op de ramen gesmeerd. Een paar maanden later, in maart, werd de gevel van het restaurant opnieuw vernield. Volgens de politie was er toen vermoedelijk een steen tegen de ruit gegooid.
In december 2017 sloeg de man die ook vandaag is aangehouden, een Palestijnse vluchteling, een ruit in. Dat was nadat de Amerikaanse president Trump had bekendgemaakt dat hij de ambassade van de VS in Israël naar Jeruzalem zou verplaatsen. Hij werd veroordeeld tot zes weken gevangenisstraf, een schadevergoeding van 500 euro en een locatieverbod van twee jaar.