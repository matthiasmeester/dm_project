Minister Slob heeft kritiek op de school in Amersfoort die het eindcijfer van examenleerlingen voor een aantal vakken heeft aangepast. Het Johan van Oldenbarnevelt Gymnasium stelde cijfers naar boven bij.
Volgens de school waren de leerlingen gedupeerd doordat vanwege de coronacrisis de centrale eindexamens niet doorgaan. In de regel maken de leerlingen op het JvO de centrale examens beter dan de schoolexamens.
Slob zegt dat het "niet de bedoeling" is dat al vastgestelde cijfers worden opgehoogd. Het ministerie van Onderwijs praat nog met de school over de gang van zaken. De minister benadrukt dat leerlingen vanwege de coronacrisis meer vakken kunnen herkansen dan normaal: "Er zijn dus mogelijkheden om onvoldoendes te verhogen door de herkansing, maar niet door de cijfers aan te passen."