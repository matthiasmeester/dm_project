ING moet extra geld opzij zetten voor leningen van bedrijven die mogelijk niet worden terugbetaald en daarom daalt de winst. In de eerste drie maanden van het jaar bleef er onderaan de streep 670 miljoen euro winst over, vorig jaar was dat nog 1,1 miljard euro.
"Als wereldwijde bank worden we op verschillende manieren geraakt, onder meer door de impact van de epidemie op onze klanten, werknemers en gemeenschappen waar we actief zijn", zegt ING-topman Ralph Hamers. Het zijn de laatste cijfers die hij voor de bank presenteert. Eind juni vertrekt hij om naar de Zwitserse bank UBS te gaan.
In verschillende landen geeft ING uitstel aan klanten om leningen later terug te betalen vanwege het coronavirus. Het gaat om meer dan 100.000 klanten. De bank moest 661 miljoen euro opzij zetten voor leningen van bedrijven die mogelijk niet worden terugbetaald. Ter vergelijking, vorig jaar ging dat over dezelfde periode nog om een bedrag van 207 miljoen euro.
ING heeft bijvoorbeeld geld uitgeleend aan Amerikaanse oliebedrijven. De olieprijs staat nu zo laag dat bedrijven in de Verenigde Staten in problemen kunnen komen. Ook voor Nederlandse en Belgische winkels die mogelijk in problemen komen, is er geld apart gezet, maar de onzekerheid is groot.
"Je weet niet welk scenario uitkomt", zegt Hamers in het NOS Radio 1 Journaal. "Dat is het probleem van deze crisis. Dat is het probleem van onze klanten en daarmee ook ons probleem. Social distancing is here to stay. Zelfs al kom je uit de lock-down en gaan sectoren weer aan de slag, zal het lang duren voordat er herstel is."
Hamers is ervan overtuigd dat ING de toekomst aan kan. Op de meeste bankzaken wordt namelijk nog voldoende winst gemaakt. "Dat is de eerste verdedigingslinie. Die heb je nodig om de risicokosten op te vangen. Daarnaast heb je onze buffers. Daarmee zitten we bij de hoogste van Europa. Ook in het slechtste scenario kunnen we dit aan."
Wel wil de bank onderzoeken waar er op kosten kan worden bespaard de komende tijd. Geplande investeringen worden mogelijk teruggedraaid.