Geen voetbal meer in Tweede Exloërmond. De voetbalclubs TEVV en De Treffer '16 zijn er samen niet uitgekomen. De gemeente Borger-Odoorn ziet nu geen mogelijkheden meer om te voetballen in het Drentse dorp.
Beide clubs hebben al jaren ruzie. De verkoop van het clubgebouw speelt daarbij een rol. Een deel van de leden van TEVV splitste zich in 2016 af en richtte De Treffer '16 op. TEVV werd een slapende vereniging en verkocht het clubgebouw om er een dorpshuis van te laten maken. Volgens de Treffer '16 was die verkoop onrechtmatig.
In de gemeenteraad werd vorig jaar besloten om tot één voetbalvereniging te komen of dat het sportpark gedeeld moest worden als de twee verenigingen daarover goede afspraken zouden maken. In het uiterste geval zouden de velden niet langer beschikbaar worden gesteld voor beide clubs en dat is nu dus gebeurd.
"Het is een lastig dossier met een ingrijpend besluit dat ik liever niet neem. Want uiteindelijk zijn onder anderen de kinderen de dupe, omdat die niet in hun eigen dorp kunnen voetballen. Nu de verenigingen er niet uit zijn gekomen, hoop ik dat de inwoners van het dorp alsnog een oplossing bedenken", zegt wethouder Niek Wind tegen RTV Drenthe.
De Treffer '16 beraadt zich op vervolgstappen. "We moeten ons eerst even beraden wat we moeten en wat we kunnen", zegt voorzitter Gezinus van der Laan. "Ik heb al vier keer gehuild vandaag. Ik ben er beroerd van."
Voorzitter Mans van der Laan van TEVV: "Ik ben nog niet helemaal op de hoogte van alle details, maar dit is wel heel jammer. Ik ben er zeer verbolgen over. Ook wij gaan binnenkort met het bestuur om tafel om te kijken welke stappen we gaan ondernemen."