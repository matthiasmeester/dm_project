Kinderen en ouders kijken reikhalzend uit naar maandag: de basisscholen gaan weer open. En ook veel docenten kunnen niet wachten.
"Lekker lesgeven. Ieders handen jeuken om dat weer te gaan doen", zegt Bart Vervoort, directeur van basisschool De Bijlmerhorst in Amsterdam-Zuidoost. De grote vraag is of de kinderen veel achterstand hebben opgelopen na al die weken thuisonderwijs. "Ik denk dat dat voor vrijwel heel Nederland geldt. Ik denk wel dat het in onze omgeving met heel veel kinderen die een hele anderstalige achtergrond hebben veel groter zal zijn", vervolgt Vervoort.
"Wij proberen zoveel mogelijk les te geven en van de lessen ook dat wat we het meest essentieel vinden nu, ook het meest te doen. Betekent dat we ook een paar fijne dingen die we anders wel doen, even schrappen, even laten liggen. Dus er is veel aandacht voor lezen, veel aandacht voor taal, veel aandacht voor rekenen. Daar gaan ze meer uren mee maken verhoudingsgewijs."
Op basisschool De Bijlmerhorst mochten de leerlingen vandaag al even wennen op school. De leerkrachten voorzien dat veel leerlingen reken- en taalachterstanden moeten inhalen.
Het is logisch dat leerkrachten eerst in kaart zullen brengen waar leerlingen op dit moment zijn en waar gaten zijn ontstaan, zegt onderwijswetenschapper Louise Elffers van de Universiteit van Amsterdam. Het ligt voor de hand om kinderen die extra aandacht nodig hebben, bij elkaar te zetten om ze gericht bij te spijkeren.
"Het is evident dat sommige leerlingen achterstanden hebben opgelopen ten opzichte van onderwijs op school en ten opzichte van andere leerlingen. Sommigen zijn bijgebleven of hebben zelfs een spurt gemaakt omdat ze juist meer individuele aandacht kregen."
"Het kan bijna niet anders dan dat er wat achterstand is opgelopen", stelt leerkracht Dana Hamstra van De Bijlmerhorst. "Maandag gaat de thermometer er in, gaan we kijken hoe we er voor staan. En op basis daarvan gaan we kijken wat we aanbieden."
Achterstanden inhalen kan nog lastig worden, zegt Elffers, omdat leerlingen nog geen volledig fysiek onderwijs krijgen en leerkrachten thuis moeten blijven als ze verkouden zijn. "Wij vragen eigenlijk dat het onderwijs een extra sprint trekt in een periode dat ze nog op halve kracht zijn." Hamstra: "Ik ga mijn best doen om heel veel instructie te geven, haal een extra collega in de klas op sommige momenten en zal wat meer huiswerk geven misschien."
Directeur Vervoort heeft nog meer ideeÃ«n. "Wij proberen zoveel mogelijk les te geven en van de lessen ook dat wat we het meest essentieel vinden nu, ook het meest te doen. Betekent dat we ook een paar fijne dingen die we anders wel doen, even schrappen, even laten liggen. Dus er is veel aandacht voor lezen, veel aandacht voor taal, veel aandacht voor rekenen. Daar gaan ze meer uren mee maken verhoudingsgewijs."
Elffers denkt dat aanvullend onderwijs en zomerscholen de komende periode een rol kunnen spelen om achterstanden weg te werken. "En dat moet niet afhankelijk zijn van de portemonnee van de ouders. Dat als een kind met een achterstand binnenkomt, ouders zelf moeten regelen dat die wordt weggewerkt met betaalde bijlessen."
"De schoolloopbaan van leerlingen uit lageropgeleide milieus mag niet onevenredig en blijvend geschaad worden door de achterstanden die ze nu hebben opgelopen."