Tara Reade, de vrouw die de Democratische presidentskandidaat Joe Biden beschuldigt van aanranding, vindt dat hij zich moet terugtrekken uit de presidentsverkiezingen. Dat heeft ze gezegd in een interview.
Tara Reade werkte in 1993 voor Biden. Ze was toen 29 jaar, Biden 50. Zij zegt dat Biden haar tegen een muur drukte, haar in haar nek kuste en haar penetreerde.
Biden heeft de beschuldiging onlangs tegengesproken. Hij zegt dat "vrouwen het recht hebben gehoord te worden" en dat hij toejuicht dat de pers dit soort zaken tot de bodem uitzoekt. Maar hij zei ook dat "het uiteindelijk gaat om de waarheid en die waarheid is dat dit een glasharde leugen is".
In het interview richt Reade zich tot de presidentskandidaat: "Jij en ik waren er samen bij, Joe Biden. Alsjeblieft, neem je verantwoordelijkheid."
Bewijs dat de beschuldiging klopt, is er niet. Verklaringen van mogelijke ooggetuigen ontbreken. Wel heeft een aantal bekenden en familieleden van de oud-stafmedewerker gezegd dat Reade hen destijds over het incident heeft geïnformeerd, zonder overigens Joe Biden toen met naam en toenaam te noemen en ook zonder de details die de kern vormen van haar beschuldigingen.
De beschuldiging van Reade wordt tot nu toe door geen van Bidens medewerkers of haar oud-collega's ondersteund. Wel zou er een officiële klacht zijn, die Reade destijds zegt te hebben ingediend bij de Senaat. Biden heeft gevraagd deze klacht openbaar te maken, om de waarheid boven tafel te krijgen, maar de secretaris van de Senaat zegt dat het niet is toegestaan dit soort informatie te delen. Of de klacht echt bestaat, is dan ook niet duidelijk.
Amerikaanse media gaan verschillend om met de kwestie. Een commentator van The New York Times schreef afgelopen week dat de Democraten moeten gaan nadenken wie van hen het in de de presidentsverkiezingen in november moet opnemen tegen Trump, nu Biden in een netelige positie zit.
CNN en MSNBC besteden vooralsnog geen aandacht aan het interview met Reade op Fox News. Een MSNBC-verslaggever zegt dat het verloop van de zaak vooral zal afhangen van de vraag of er documenten opduiken die de beschuldiging van Reade ondersteunen of ontkrachten.
Fox News haalt uit naar Biden en stelt dat hij eerder heeft gezegd dat vrouwen in dit soort situaties op hun woord moeten worden geloofd, terwijl hij nu 'slechts' zegt dat vrouwen het recht hebben gehoord te worden.
Een juridisch adviseur van de Trump-campagne, Jenna Ellis, zegt in de Fox-uitzending dat Biden "niet geïnteresseerd is in de waarheid" en een dubbele moraal hanteert, omdat hij een Republikeinse rechter van het Hooggerechtshof, Brett Kavanaugh, wel publiekelijk zou hebben veroordeeld, zonder dat er een gerechtelijke uitspraak lag.