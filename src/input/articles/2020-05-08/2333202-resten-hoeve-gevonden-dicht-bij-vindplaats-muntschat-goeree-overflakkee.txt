Archeologen zijn bij werkzaamheden rond een provinciale weg op Goeree-Overflakkee op resten van een zestiende-eeuws bouwwerk gestuit, vrijwel zeker een boerderij. Bestudering van foto's en tekeningen moet definitief uitsluitsel geven. De hoeve stond nog op een zeventiende-eeuwse kaart, maar is later afgebroken.
De resten liggen in de buurt van Dirksland op 200 meter van de plaats waar in 2018 een grote muntschat werd gevonden. Die bestond uit 3000 zilveren munten uit de middeleeuwen en de vroege zestiende eeuw. Ze waren afkomstig uit Nederland, Italië, Frankrijk, Duitsland, Oostenrijk en Engeland.
De in 2018 gevonden munten werden vorig jaar tentoongesteld:
Het vermoeden is dat een bewoner van het bouwwerk ook belastinginner was en de munten in tijden van gevaar in de grond heeft verstopt. Om een onbekende reden heeft hij ze er nooit uit gehaald.
Dat de resten uit de zestiende eeuw komen, is onder andere te zien aan de manier waarop een stenen muur is gemetseld, zegt archeoloog René Proos van de provincie Zuid-Holland.