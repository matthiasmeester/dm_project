Een welkomstbanner op het schoolplein, desinfectiepompjes en gemarkeerde looprichtingen in de gebouwen. Scholen zijn klaar om maandag na acht weken hun deuren weer voor alle leerlingen te openen. Maar het moet wel met halve groepen.
Ze nemen allerlei maatregelen om te zorgen voor goede hygiëne en om te voorkomen dat er te veel ouders tegelijkertijd bij de school zijn. Ouders krijgen tijdslots en brengen hun kinderen naar het hek, waarna de leerlingen via verschillende ingangen de school binnengaan, vertellen schoolleiders.
"Het wordt echt kiss & ride. Anders krijgen we een massale toeloop van mensen", zegt Ronaut den Hollander van de Willem van Oranjeschool in Terneuzen, een school met een kleine 400 leerlingen. De leerlingen komen er hele dagen in twee groepen. De groep die thuis is, krijgt nog thuiswerkopdrachten. Van de schoolgangers komt de helft om 08.30 uur en de anderen een kwartier later, om 08.45 uur. "En dan hebben we ook nog twee ingangen. Zo blijft het beheersbaar."
De schoolleider had liever gewild dat of alle leerlingen weer tegelijk naar school toe konden, of dat ze dichtbleven. "Dit geeft heel veel organisatie. "Binnen de school loopt het wel, maar het gaat met name om de toestroom van ouders, daar zitten knelpunten. We hebben gezegd kom niet met z'n tweeën, of met een opa of oma, maar we weten nog niet of dat advies wordt opgevolgd."
De school heeft papieren in plaats van stoffen handdoekjes ingeslagen. Ook zijn er handschoenen en mondkapjes voor als leerkrachten kleuters moeten helpen bij de wc. Behalve sport worden alle lessen gegeven. Den Hollander is niet bezorgd over achterstanden, omdat de leerkrachten alle kinderen iedere dag online hebben gezien.
Wel is hij benieuwd hoe het met de leerlingen gaat. "Ze zijn lang niet geweest, het is natuurlijk wel spannend om te zien hoe ze terugkomen, hoe hun emoties zijn. Een paar hebben familieleden met corona. Zij kunnen naar een gespecialiseerde medewerker, een soort vertrouwenspersoon."
Sibel Taslicukur van de Koningin Wilhelminaschool in Rotterdam vindt het het belangrijkst dat de leerlingen "weer blij" zijn. Met haar team heeft ze ervoor gekozen om, tegen het dringende advies van minister Slob in, de ene helft van een klas 's ochtends te laten komen en de andere helft 's middags. "Wij weten het best wat goed is voor de kinderen en voor het team."
Haar school staat in een 'kwetsbare wijk' en heeft leerlingen van allerlei culturele achtergronden. Mogelijk heeft een deel een achterstand opgelopen, maar Taslicukur vindt dat daar te veel over gepraat wordt. "Ik vertrouw erop dat als ze een achterstand hebben, ze die inhalen met hulp van de leerkrachten. Dan moeten we daar het programma op aanpassen. Kijken of ze een achterstand hebben is niet het eerste dat ik ga doen."
De leerlingen gaan weer technisch en begrijpend lezen, krijgen taal, spelling en rekenen. "We beginnen niet meteen met boem, rekenen en hop. Maar we voeren een klassengesprek over de afgelopen periode. Waar lopen ze tegenaan? Daar zullen ze zelf wel mee komen."
Tijdens het telefoongesprek wordt een desinfectiezuil gebracht om bij de ingang van de school te plaatsen, in de lokalen zijn zeep en papieren handdoekjes. In alle ruimtes en bij bijvoorbeeld het kopieerapparaat komen desinfectiemiddelen. En wat Taslicukur maandagochtend dan wel als eerste gaat doen? "Knuffelen mag niet. Ik ga op afstand zwaaien en in m'n hart geef ik ze wel een kusje. Ik ben héél blij dat ze weer komen."