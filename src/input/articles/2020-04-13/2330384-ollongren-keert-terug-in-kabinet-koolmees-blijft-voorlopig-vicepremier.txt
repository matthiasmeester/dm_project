Minister Ollongren (Binnenlandse Zaken) gaat morgen weer aan het werk. Kort na de zomer onderging Ollongren een operatie aan haar bijholtes, maar vanwege complicaties was ze maandenlang afwezig. Nu keert ze dus terug op haar post.
Tijdens haar afwezigheid werden haar taken overgenomen door staatssecretarissen Knops (Binnenlandse Zaken) en Van Veldhoven (Infrastructuur), die werden bevorderd tot minister. Zij raken die titel nu weer kwijt. Ook minister Bijleveld van Defensie nam werk van Ollongren over en werd verantwoordelijk voor de inlichtingendienst AIVD.
Ollongren krijgt haar hele portefeuille terug, meldt het ministerie van Binnenlandse Zaken. Staatssecretaris Knops houdt wel de regie over een gedeelte van de ict-projecten van de overheid. Ollongren was namens haar partij D66 ook vicepremier, maar die taak blijft voor de duur van de coronacrisis bij haar D66-collega Koolmees (Sociale Zaken).