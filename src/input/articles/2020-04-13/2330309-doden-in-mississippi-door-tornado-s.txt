In de Amerikaanse staat Mississippi zijn zeker zes doden gevallen door tornado's. Ten minste 300 woningen raakten door het extreme weer beschadigd.
In Mississippi en buurstaat Louisiana werden meerdere tornado's en harde wind gemeld. De stormen veroorzaakten op een lokaal vliegveld in Louisiana voor zeker 30 miljoen dollar schade aan vliegtuigen.
De gevaarlijke weersomstandigheden leverden vanwege corona een extra probleem op: op verschillende plekken twijfelden lokale autoriteiten of ze wel schuilplaatsen moesten openen voor burgers.
In Alexander City zei de burgemeester aanvankelijk dat vanwege de pandemie de deuren gesloten zouden blijven, later besloot men toch mensen met mondkapjes en handschoenen toe te laten na hun temperatuur te hebben gecheckt.
De overheid in de staat Mississippi riep mensen op ook op schuilplekken 2 meter afstand te bewaren en ontsmettingsmiddel te gebruiken.