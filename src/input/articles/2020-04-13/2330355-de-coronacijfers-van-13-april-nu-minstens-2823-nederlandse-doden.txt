Het aantal mensen dat door het coronavirus is overleden, is met 86 toegenomen, meldt het RIVM. Gisteren werden er 94 nieuwe doden gemeld.
Het aantal gemelde doden is op weekenddagen doorgaans lager doordat veel sterfgevallen pas op de eerstvolgende werkdag worden doorgegeven, en daarna door het RIVM worden gemeld. Vanwege de paasdagen is de verwachting dat dit 'weekendeffect' deze keer woensdag te zien zal zijn.
Voor zover bekend zijn in Nederland nu 2823 mensen overleden in verband met covid-19, de ziekte die door het virus wordt veroorzaakt.
Het CBS publiceerde afgelopen vrijdag opnieuw cijfers die een indruk geven van het aantal mogelijke 'verborgen' coronadoden. Het CBS zag in de week van maandag 30 maart tot en met zondag 5 april 2000 sterfgevallen meer dan gemiddeld. Dat is het dubbele van het eerder door het RIVM gemelde aantal coronadoden.
Het aantal patiënten dat in het ziekenhuis ligt of heeft gelegen, is met 147 toegenomen tot 8729. Gisteren werden er 196 nieuwe ziekenhuisopnames gemeld.
Het aantal coronapatiënten dat op de intensive care verblijft, is opnieuw gedaald. Het zijn er nu 1338, twintig minder dan gisteren. "Het beeld van een geleidelijke daling lijkt stabiel", zegt voorzitter Ernst Kuipers van het Landelijk Netwerk Acute Zorg. Hij spreekt van een hoopgevende ontwikkeling.
Volgens Diederik Gommers, voorzitter van de Nederlandse Vereniging voor Intensive Care, moet het aantal coronapatiënten op de intensive care zijn gedaald tot ongeveer 700 voordat er versoepelende maatregelen genomen kunnen worden.
55 Nederlanders liggen in Duitse IC-bedden, een minder dan gisteren. Twee mensen werden terug naar Nederland verplaatst, maar daar stond tegenover dat ook iemand juist weer naar een Duits bed werd overgebracht. Volgens Kuipers komen er steeds meer verzoeken om terugplaatsingen, ook binnen Nederland. Maar dat is nog niet altijd mogelijk, omdat er nog steeds regio's overbelast zijn.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor waarschijnlijk hoger zijn.