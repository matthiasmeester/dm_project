De sprinkhanenplaag die Oost-Afrika al maanden teistert, heeft waarschijnlijk alleen al in Ethiopië geleid tot een miljoen mensen die voedselhulp moeten krijgen. Dat zegt de voedsel- en landbouworganisatie van de Verenigde Naties, de FAO. Volgens de organisatie hebben de sprinkhanen al 200.000 hectare aan landbouwgrond en oogsten verwoest en is er 150 miljoen euro nodig.
Ondertussen maakt Oost-Afrika zich op voor een nieuwe sprinkhanengolf. Miljarden sprinkhanen verplaatsen zich in zwermen met groottes van soms wel 2400 vierkante kilometer, zo groot als de provincie Flevoland, en eten de gewassen op in landen als Djibouti, Kenia, Eritrea en Tanzania. In Ethiopië heeft de eerste plaag geleid tot enorme verliezen aan tarwe en mais. Ook is er veel minder land beschikbaar voor vee.
De tweede golf van sprinkhanen wordt mogelijk twintig keer zo groot als de eerste, zo zei de VN eerder. Het is volgens de organisatie een "ongekende dreiging" voor de voedselvoorziening en het levensonderhoud in het gebied.
"De huidige situatie in Oost-Afrika blijft extreem alarmerend, zeker nu in Kenia, Somalië en Zuid-Ethiopië zich nieuwe zwermen vormen", zegt de VN. De insecten kunnen zo'n 150 kilometer per dag vliegen en ze eten in die periode net zoveel als hun eigen lichaamsgewicht.
In combinatie met het coronavirus kan dat leiden tot een catastrofe, zeggen ze in Kenia:
De VN verwacht dat de tweede golf piekt eind juni en in juli, gelijktijdig met de start van het oogstseizoen. Onheilspellend is het dat de sprinkhanen ook zijn opgedoken op plekken waar ze bij de vorige plaag niet werden gezien, meldde het Ethiopische ministerie van Landbouw.
Boeren in Oost-Afrika proberen zich ondertussen voor te bereiden, maar veelal moeten ze gefrustreerd toezien hoe hun gewassen worden verzwolgen. Sommige Ethiopische boeren bij de grens met Kenia proberen de sprinkhanen te verdrijven door met stenen te gooien, veel herrie te maken of metalen pennen te gooien.
Bestrijding vanuit de lucht is de enige effectieve oplossing, maar het coronavirus treft ook de bestrijding van de sprinkhanen. Het lukt de overheid in Uganda niet om genoeg pesticiden te importeren vanuit Japan.