De Tour de France gaat dit jaar in ieder geval niet voor half juli van start. President Emmanuel Macron maakte maandagavond bekend dat er in Frankrijk geen grote publieksevenementen tot dat moment mogen worden georganiseerd vanwege de coronapandemie, waardoor de Tour noodgedwongen moet uitwijken. 
De Ronde van Frankrijk stond dit jaar van 27 juni tot en met 19 juli op de kalender. Er gaat in ieder geval zeker een streep door de Grand Prix van Frankrijk. De Formule 1-race zou op zondag 28 juni worden verreden. Het is onduidelijk of de Franse grand prix op een later moment plaatsvindt.
De lockdown van Frankrijk blijft sowieso tot 11 mei van kracht, waardoor onder meer de Franse voetbalcompetitie (Ligue 1) sowieso niet voor die datum wordt hervat. De Franse sportkrant L'Equipe meldt dat er plannen op tafel liggen om op 3 of 17 juni weer te gaan voetballen. Of dat ook echt kan, wordt pas duidelijk na 11 mei, als besloten wordt om de maatregelen, indien mogelijk, stapsgewijs te versoepelen.
De organisatie van de Tour hield al rekening met een verschuiving van het evenement. Veel ruimte in de agenda lijkt echter niet beschikbaar, omdat ook onder meer de directies van de Ronde van Italië en de Ronde van Spanje dit jaar nog hun edities willen afwerken.
De start van de Vuelta staat gepland voor 14 augustus, in Utrecht. Daarna worden Den Bosch en Breda nog aangedaan. 
Voor ploegleider Merijn Zeeman van Jumbo-Visma komt het uitstellen van de Tour de France niet als een verrassing. "Het blijft gissen hoe de nieuwe kalender eruit gaat zien", zei hij in het radioprogramma Langs de Lijn En Omstreken.
De organisatie neemt naar verluidt voor 15 mei een beslissing over de nieuwe datum voor de Tour. "We zullen ons moeten aanpassen, zolang de Tour maar wordt verreden. Maar in deze rare tijden zijn we straks blij als er überhaupt wedstrijden worden gereden", aldus Zeeman.
Volgens de ploegleider is het van groot belang dat 's werelds grootste wielerkoers doorgaat. "Begrijp me niet verkeerd, de volksgezondheid heeft prioriteit, maar de Tour is de belangrijkste wedstrijd voor onze sponsoren."
"Het grote verschil met wielrennen en met andere sporten is dat we erg afhankelijk zijn van sponsoren", legt Zeeman uit. "Veel ploegen hebben al gekort op het salaris van de wielrenners omdat sponsoren in de problemen zijn gekomen. Dus juist hierom is het doorgaan van de Tour ontzettend belangrijk."
Afgelopen zondag sprak Servais Knaven, ploegleider van Team Ineos, zich in Studio Sport uit over de hervatting van het wielerseizoen en de kans dat de Tour een andere plek krijgt op de kalender: 