Een homokoppel is gisteren in Amsterdam uitgescholden door een groep jongeren. De lokale nieuwszender AT5 meldt dat de twee op weg waren naar de supermarkt, toen ze verwensingen kregen als 'kankerhomo's'.
Fabio en Daniël hebben vaker te maken met discriminatie, maar negeren dat meestal. Het stel besloot dit keer in gesprek te gaan. "Op een gegeven moment ben je er gewoon klaar mee. En nu leek de hele groep erachter te staan, ze waren zo opgefokt", zegt Daniël tegen AT5.
De sfeer werd agressiever en omstanders probeerden in te grijpen. De mannen besloten de politie te bellen, waarop het grootste deel van de groep ervandoor ging. Bij aankomst van de agenten was ook de laatste belager weg. Meerdere mensen boden aan om een getuigenverklaring af te leggen bij de politie.
De politie kon de groep niet meer vinden en vertrok weer. Maar daarna keerden twee van de jongeren terug op een scooter. Ze bespuugden Fabio en reden weg. Volgens NH Nieuws hebben ze een deel van het conflict vastgelegd op video.
Fabio zette zijn verhaal op Facebook. "Ik hoop dat het helpt om dit verhaal te delen", zegt hij tegen AT5. "Dit maakt me zo boos. Dat dit hier in 2020 gebeurt zonder dat we iets uitlokken, daar kan ik niet bij."
Het stel gaat vanmiddag aangifte doen van discriminatie.