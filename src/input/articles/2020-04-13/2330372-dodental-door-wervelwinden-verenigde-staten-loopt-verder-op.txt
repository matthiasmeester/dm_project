Het dodental van de wervelwinden in de Verenigde Staten is opgelopen naar dertig. Meer dan een miljoen huishoudens en kantoorpanden zitten zonder stroom.
Het noodweer bestreek een gebied van tien staten, van de zuidelijke staten Texas en Louisiana tot de Appalachen, een berggebied honderden kilometers richting het noordoosten.
Deze dronebeelden, gemaakt in de staat Mississippi, laten goed zien hoe groot de schade is:
In de staat Mississippi zijn elf mensen overleden, in South Carolina negen en in Georgia acht. Ook in Arkansas en North Carolina viel een dode.
De wind raasde de hele nacht en dat leidde tot overstromingen en modderstromen in bergachtige gebieden. Bij de nationale weerdienst zijn honderden berichten binnengekomen over omgevallen bomen, die de daken van huizen hebben doorboord.
Autoriteiten in een aantal staten stonden voor een dilemma: het handhaven van coronamaatregelen of mensen bescherming bieden tegen de storm in gemeenschappelijke schuilplaatsen. In Alabama koos de gouverneur voor het laatste. Dat leverde taferelen op van mensen die met mondkapjes op dicht op elkaar gepakt zaten in een stormschuilplaats.
Het noodweer is nog niet achter de rug in de VS. Meteorologen verwachten later vandaag wervelwinden en hagel in het noordwesten van het land.