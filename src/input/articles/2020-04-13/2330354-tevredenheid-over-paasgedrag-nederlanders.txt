Voorzitter Bruls van de koepel van veiligheidsregio's is ingenomen met de manier waarop Nederlanders het afgelopen paasweekend zijn omgegaan met de coronamaatregelen. "Veel mensen bleven thuis, ik ben heel tevreden", zei hij in Nieuws en Co op NPO Radio 1.
De oproep om deze Tweede Paasdag niet naar meubelboulevards, bouwmarkten en tuincentra te gaan, werd door de meeste Nederlanders goed opgevolgd, zegt Bruls. De mensen die er w√©l waren, hielden zich over het algemeen aan de regel om afstand te houden.
Bij vestigingen van bouwmarkt Hornbach in de regio Den Haag was het vandaag wel druk. Daar stonden enige tijd lange rijen auto's. Zo werden bij het filiaal in Den Haag-Ypenburg automobilisten omgeleid. Ook werden extra beveiligers ingezet.
Tientallen auto's wachtten voor een filiaal van Hornbach in Den Haag:
Bruls maakte zich naar eigen zeggen geen zorgen over de drukte bij sommige bouwmarkten. "Dat was niets dat niet kon worden aangepakt."
Ondernemers herkennen het beeld dat het vandaag veel minder druk was dan normaal op Tweede Paasdag. Koepelorganisatie Tuinbranche Nederland denkt dat tuincentra 40 procent minder omzet hebben gedraaid. Bij meubelwinkels is de omzet 60 tot 70 procent lager, schat branchevereniging InRetail.
Vooraf had Bruls mensen opgeroepen om vandaag niets te ondernemen, afgezien van een boodschap of een ommetje. "De boodschap blijft hetzelfde: blijf zo veel mogelijk thuis", zei hij vanochtend.
Aan die oproep gaven bewonderaars van de bollenvelden vandaag ook gehoor. Er gingen een stuk minder mensen naar de Bollenstreek om foto's te maken dan gisteren, toen het veel warmer was. De bollenkwekers hebben overigens bekendgemaakt dat ze de bloemen al de komende dagen zullen weghalen om bezoekers weg te houden.
De politie stelt net als Bruls vast dat de meeste mensen begrijpen dat ze anderhalve meter afstand moeten houden. In een overzicht van het afgelopen paasweekend schrijft de politie dat agenten nergens op grote schaal hebben hoeven ingrijpen.
Hier en daar werd wel ingegrepen bij bijvoorbeeld kleine groepen jongeren. In totaal schreef de politie 1800 boetes uit omdat mensen te dicht bij elkaar waren. Het aantal boetes ligt in werkelijkheid hoger, omdat ook handhavers van de gemeente ze kunnen uitdelen.