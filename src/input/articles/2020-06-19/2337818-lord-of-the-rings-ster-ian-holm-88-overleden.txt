Acteur Ian Holm, die onder meer Bilbo Baggins speelde in The Lord of the Rings-films, is overleden aan de gevolgen van de ziekte van Parkinson. Hij bracht zijn laatste dagen door in een ziekenhuis Londen, in het bijzijn van zijn vrouw, die erover verslag uitbracht op haar Instagram-account. Holm was 88 jaar.
"Hij was charmant, aardig en ongelooflijk getalenteerd", zegt zijn woordvoerder tegen The Guardian. "We zullen hem ontzettend missen."
Holm mocht sinds 1998 de titel Sir dragen, nadat hij door koningin Elizabeth was geridderd vanwege zijn verdiensten als acteur. Hij begon als toneelacteur in Shakespeare-stukken en stapte later over naar het witte doek. Zo speelde hij in 1979 de andro√Øde Ash in de film Alien. In 1981 was hij te zien als Napoleon in Time Bandits.
Zijn enige Oscarnominatie kreeg hij voor zijn rol in Chariots of Fire, ook uit 1981. Hij won voor zijn bijdrage een BAFTA, de belangrijkste Britse filmprijs, en een prijs op het filmfestival van Cannes.
Pas nadat Holm was geridderd, volgde zijn bekendste vertolking: die van de hobbit Bilbo in de eerste (2001) en derde (2003) film van The Lord of the Rings. Hij kroop jaren later opnieuw in de huid van Bilbo voor de verfilmingen van het boek The Hobbit. In de jaren 80 sprak hij al de stem van Frodo Baggins in voor een hoorspel dat werd uitgezonden op de BBC-radio.