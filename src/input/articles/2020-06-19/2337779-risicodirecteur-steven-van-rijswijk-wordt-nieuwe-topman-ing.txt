De benoeming liet even op zich wachten, maar de naam is nu bekend. Steven van Rijswijk (49) wordt de nieuwe topman van ING. Dat is op de valreep, want de huidige ceo Ralph Hamers is over anderhalve week al weg.
Van Rijswijk is een bekende bij de bank. Na zijn studie bedrijfseconomie in Rotterdam kwam hij rond zijn 25ste al bij ING werken en hij ging er nooit meer weg. Hij werkte op verschillende afdelingen en hield zich onder meer bezig met fusies en overnames. Hij zat de laatste drie jaar in de raad van bestuur, als chief risk officer.
In die laatste rol heeft hij zich bezig gehouden met het aanpakken en voorkomen van fraude en witwassen. Daar heeft ING grote problemen mee gehad. Tussen 2010 en 2016 was het toezicht bij de bank niet op orde, waardoor er via zijn rekeningen op grote schaal geld werd witgewassen. De bank schikte uiteindelijk met het Openbaar Ministerie en betaalde 775 miljoen euro. Van Rijswijk werd in 2017 verantwoordelijk voor het risicobeheer bij de bank.
"Van Rijswijk heeft laten zien dat hij over de juiste combinatie van ervaring, leiderschapskwaliteiten en inzicht in de activiteiten van ING beschikt om het bedrijf naar een nieuwe fase te leiden", zegt voorzitter Hans Weijers van de raad van commissarissen in een persbericht.
Onder de nieuwe topman zal de bank niet een heel andere koers gaan varen, zegt hij op de website van ING. "Natuurlijk kan ik hier en daar verschillende accenten leggen, maar daar valt nu niets over te melden." Daarnaast zegt hij dat het raar zou zijn als hij opeens een heel andere weg zou inslaan met de bank, omdat hij de afgelopen jaren als bestuurder al medeverantwoordelijk was voor de strategie.
Een van de speerpunten van de bank blijft digitalisering. Daarmee wil het bedrijf zich onderscheiden, want in Europa zijn lang niet alle banken daar even ver mee. Die strategie is al onder Ralph Hamers ingezet.
Afgelopen jaren schrapte de bank duizenden banen, omdat er steeds meer digitaal geregeld kon worden en klanten steeds minder behoefte zouden hebben aan medewerkers die aan een balie kunnen helpen met bankzaken. Daarnaast zijn diensten zoals betalen met je mobiele telefoon steeds belangrijker aan het worden.
De benoeming van Van Rijswijk gaat 1 juli in. Hamers vertrekt eind deze maand naar het Zwitserse UBS, waar hij de nieuwe topman wordt.