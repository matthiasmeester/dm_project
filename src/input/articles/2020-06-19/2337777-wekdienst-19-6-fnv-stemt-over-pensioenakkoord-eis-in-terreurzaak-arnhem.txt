Goedemorgen! Een belangrijk moment voor het pensioenakkoord vandaag: het ledenparlement van de FNV gaat erover stemmen. En het OM komt met de eis tegen zes verdachten uit Arnhem die van plan zouden zijn geweest een aanslag te plegen.
Vandaag wisselen zon en stapelwolken elkaar af. Vooral vanmiddag kan er lokaal een bui vallen, met een kleine kans op onweer. Het wordt 20 tot 22 graden bij een matige west- tot zuidwestenwind.
Ga je vandaag de weg op? Hier vind je het overzicht van de werkzaamheden. Check hier de aangepaste dienstregeling voor het spoor.
In Australië zijn meerdere overheidsorganisaties, bedrijven, scholen en gezondheidsinstellingen al maandenlang slachtoffer van een grootschalige cyberaanval. Volgens de Australische premier Morrison lijkt het erop dat een ander land achter de aanval zit. "Er is maar een aantal landen dat de middelen heeft voor een dergelijke cyberaanval", zei hij in een persconferentie.
Morrison zei er niet bij aan welk land hij dacht. Ook weigerde hij vragen over de mogelijke rol van China te beantwoorden. De relatie tussen Australië en China staat al een tijd onder druk.
Het gebeurt niet vaak dat het overlijden van een dier alle landelijke media haalt, maar in Frankrijk raken de media er niet over uitgepraat: Maurice de haan is dood. De haan groeide vorig jaar uit tot een ware legende in Frankrijk. Het dier liet graag luidkeels van zich horen, ook 's morgens vroeg, maar daar waren de buren van eigenaresse Corinne Fesseau niet van gediend. Ze klaagden, maar dat leidde tot niets. Er werden landelijke petities opgesteld. Uiteindelijk besliste de Franse rechter: Maurice mocht kraaien.
Ruim een maand geleden overleed Maurice, zes jaar oud. "We vonden hem dood, naast het kippenhok'', vertelde Fesseau. Ze heeft bewust even gewacht met het bekendmaken van het overlijden. "Corona was belangrijker dan mijn haan."
Hier een video over Maurice ten tijde van de rechtszaak vorig jaar:
Fijne dag!