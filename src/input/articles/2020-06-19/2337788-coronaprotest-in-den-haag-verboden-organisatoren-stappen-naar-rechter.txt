De Veiligheidsregio Haaglanden verbiedt een demonstratie van de actiegroep "Virus waanzin" die voor zondag was aangekondigd op het Malieveld. "De wijze waarop deze bijeenkomst wordt georganiseerd, vormt een gevaar voor de volksgezondheid", schrijft plaatsvervangend voorzitter Remkes.
De initiatiefnemers zeggen verbijsterd te zijn en starten een kort geding. "De democratie is buiten werking gesteld. Daar nemen we geen genoegen mee", zegt woordvoerder Willem Engel. Hij hoopt dat het verbod van tafel gaat, maar zeg dat er zondag sowieso wordt gedemonstreerd.
Voor de demonstratie waren in eerste instantie 100 deelnemers aangemeld, maar dat aantal is na oproepen op sociale media en het aansluiten van andere protestorganisaties snel opgelopen, zegt de veiligheidsregio.
De organisatie verwacht nu zeker 10.000 deelnemers en mogelijk meer. "Dit overstijgt met zekerheid de spankracht en het regelvermogen van de organisatie die dit evenement onder het mom van een demonstratie heeft aangekondigd en overschrijdt de maximale capaciteit van het Malieveld", schrijft Remkes.
Volgens de veiligheidsregio komt dat ook doordat er optredens van bekende dj's gepland staan. Die maken dat bekend via hun eigen kanalen, waardoor er ook mensen op het evenement afkomen die na de lockdown van de afgelopen maanden weer een muziekfestijn willen meemaken.
"Wij hebben laten weten ons te willen houden aan de anderhalve meter", zegt Engel. "Dat hebben we de politie gezegd en we roepen de deelnemers ook op dat te doen. Maar we kunnen niet handhaven, dat is voorbehouden aan de politie."
"Het recht op demonstratie is een groot goed, maar het Malieveld is niet van elastiek", meent Remkes. "In de gemeente Den Haag bestaat geen openbare ruimte die de hoeveelheid mensen die de organisatie heeft opgetrommeld veilig kan herbergen en daarom verbied ik de bijeenkomst." Hij wijst erop dat dergelijke massa-evenementen tot 1 september niet zijn toegestaan.
Viruswaanzin.nl zegt te strijden voor het behoud van de democratische rechtstaat en het behoud van vrijheden en grondrechten die het afgelopen decennium steeds verder in het gedrang zouden zijn gekomen.
De demonstratie van zondag was gericht tegen het wetsvoorstel "Tijdelijke wet COVID-19". De initiatiefnemers willen voorkomen dat "de Nederlandse samenleving nog langer gebukt gaat onder de tucht van de 'anderhalvemetersamenleving'", schrijven ze op hun website.
Volgens woordvoerder Engel was de demonstratie negen dagen geleden al aangemeld en is er uitgebreid en goed overlegd met de politie en de beheerder van het Malieveld, Staatsbosbeheer. "Met hen is het plan helemaal doorlopen en alle noodzakelijke stappen zijn gezet."
Ook bestrijdt hij dat de demonstratie door de optredens van dj's in een festival verandert. De dj's is bovendien gevraagd rustgevende muziek te draaien en geen opzwepende. Engel verwijt Remkes dat hij het recht op demonstratie met een noodverordening buiten werking stelt en niet zelf contact met de organisatie heeft gezocht.
Minister Grapperhaus stelde voorafgaand aan de ministerraad dat hij er niet over gaat. "Maar als het de inschatting is dat het een festival wordt, dan hebben ze in Den Haag een goede reden om het niet door te laten gaan."
Hij denkt niet dat het draagvlak voor de coronamaatregelen gemiddeld genomen afneemt. "Dat wil ik graag weerspreken. Er is bij een groot deel van de bevolking nog steeds het inzicht dat we dit zo moeten doen."