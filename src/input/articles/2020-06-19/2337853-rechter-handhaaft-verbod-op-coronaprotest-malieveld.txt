Het coronaprotest dat voor zondag was aangekondigd op het Malieveld in Den Haag mag inderdaad niet doorgaan. De rechter handhaaft het verbod dat de Veiligheidsregio Haaglanden eerder vandaag had uitgevaardigd. Actiegroep Viruswaanzin had het kort geding aangespannen.
De veiligheidsregio had de demonstratie verboden, omdat die een gevaar zou vormen voor de volksgezondheid. Het aantal deelnemers was na oproepen op sociale media en het aansluiten van andere protestorganisaties opgelopen richting de 10.000.
De rechter gaat erin mee dat het op het Malieveld niet mogelijk is om met zo veel mensen een veilige afstand tot elkaar te bewaren en dat dit risico's op verspreiding van het coronavirus met zich meebrengt.
Het gaat volgens persrechter Marjolijn Kramer vooral om de opzet van de demonstratie. "Het lijkt veel op een evenement en evenementen zijn nu verboden", zegt ze:
Op de vraag waarom de antiracisme-demonstratie op het Malieveld vorige week wel door mocht gaan, antwoordt de persrechter dat "de rechter nu alleen naar deze manifestatie heeft gekeken en dat de risico's te groot zijn".
Of deze uitspraak gevolgen heeft voor evenementen en bijeenkomsten in de toekomst kon de persrechter niet zeggen. "Deze uitspraak geldt voor dit specifieke geval."
Woordvoerder van Viruswaanzin Willem Engel is het niet eens met de uitspraak. "Ik ben vooral heel erg teleurgesteld en verbaasd. Het is ons grondrecht om te demonstreren. Dit verbod had niet mogen gebeuren."
Het steekt hem dat hij niet met de veiligheidsregio over alternatieven heeft kunnen praten. "We hadden het best over een andere invulling kunnen hebben."
Hij zegt het niet meer in de hand te hebben dat mensen zondag alsnog naar Den Haag trekken. "Wij kunnen het niet meer tegenhouden. Ik wil iedereen op het hart drukken: als je gaat, houd het dan veilig en zorg dat het niet gewelddadig wordt."
Engel zegt zich neer te leggen bij de uitspraak, maar "ik kan de mensen niet oproepen niet te gaan". Hij vraagt of mensen "overal op zondag een bosje bloemen neer willen leggen bij ieder stadhuis, want de democratie is bijna overleden vandaag".
De demonstratie van zondag was gericht tegen het wetsvoorstel "Tijdelijke wet COVID-19", oftewel de coronaspoedwet. De initiatiefnemers willen voorkomen dat "de Nederlandse samenleving nog langer gebukt gaat onder de tucht van de anderhalvemetersamenleving", schrijven ze op hun website.