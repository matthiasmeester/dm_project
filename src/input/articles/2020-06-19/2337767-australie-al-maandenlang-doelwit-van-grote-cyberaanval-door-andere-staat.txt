Een groot aantal politieke en particuliere organisaties in Australië is al maandenlang doelwit van een grootschalige cyberaanval. Door de omvang en geavanceerde werkwijze lijkt het erop dat de aanval het werk is van een staat, zei premier Scott Morrison in een persconferentie.
"Er is maar een aantal landen dat de middelen heeft voor een dergelijke cyberaanval", zei de premier. Over welke staat achter de aanvallen zit, deed hij geen uitspraken. Ze zouden niet tot grootschalige datadiefstal hebben geleid.
Hij riep burgers op zich bewust te zijn van de risico's:
Onder de aangevallen instanties zijn overheidsorganisaties, bedrijven, scholen en gezondheidsinstellingen. De aanvallen zijn al een aantal maanden aan de gang, zei de premier. Hij zei niet te weten wat het motief van de hackers is.
Morrison zei tegen ABC News dat hij ervoor heeft gekozen om het nieuws nu te brengen, zodat alle overheidsdiensten en burgers zich tegen de aanvallen kunnen wapenen, en niet omdat de dreiging nu hoger zou zijn dan in de afgelopen maanden. Waarom hij niet eerder voor de aanvallen heeft gewaarschuwd bleef onduidelijk.
"Los van wat Morrison heeft gezegd, er zijn maar een paar mogelijke daders", zei correspondent Eva Gabeler in het NOS Radio 1 Journaal. In Australië wordt onder meer gedacht aan landen als China, Rusland, Iran en Noord-Korea.
Overheidsfunctionarissen hebben tegen Australische media gezegd dat de aanvallen het werk zijn van China. "Dat is iets wat aannemelijk is, vanwege de spanningen tussen Australië en China", zei Gabeler.
Die spanningen begonnen op te lopen, nadat Australië had aangedrongen op een onafhankelijk onderzoek naar het ontstaan van het coronavirus in China. Dat is in China verkeerd gevallen.
"Kort daarna kwam er een handelsboycot van China tegen producten uit Australië en een waarschuwing van de Chinese regering dat reizen naar Australië gevaarlijk zou zijn vanwege racisme en het coronavirus dat daar niet onder controle zou zijn", zei Gabeler.
Daar komt nog bij dat een Australiër in China tot de doodstraf is veroordeeld voor drugssmokkel. "Mensenrechtenorganisaties in Australië vrezen dat de doodstraf voor deze Australiër wordt ingezet in het steekspel dat nu aan de gang is."
Vorig jaar zijn in Australië drie grote politieke partijen gehackt. Ook toen dachten veiligheidsdiensten dat een ander land achter de aanval zat.