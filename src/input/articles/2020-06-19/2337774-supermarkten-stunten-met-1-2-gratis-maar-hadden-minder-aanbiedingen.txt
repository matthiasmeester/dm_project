De laatste weken duiken ze regelmatig op in de supermarkt: aanbiedingen die nog verdergaan dan acties als 1+1 gratis en 2+1 gratis. Het kan blijkbaar nog gekker: 1+2 gratis, een zeldzaamheid in ons land.
Deze week heeft Hoogvliet een aantal van dat soort stunts, zoals kleine pakjes Chocomel en Fristi, en Robijn-wasverzachter, en vorige week kon de koopjesjager zijn slag slaan bij Albert Heijn met producten als Oral-B, Dreft en Persil. De klant kon drie pakken Dreft-vaatwastabletten meenemen (normale prijs 3 x 8,99 euro) voor de prijs van één: 8,99 euro.
Prijzenwebsite In Prijs Verhoogd (IPV) ziet dat sinds mei 1+2 gratis vaker voorkomt. Behalve bij AH en Hoogvliet waren deze aanbiedingen ook te zien bij Jan Linders, Vomar en Dirk. Vaak ging het om dezelfde producten van Witte Reus, Persil, Dreft, Robijn, Hero, Pepsi en Sisi.
"Supermarkten zijn constant op zoek naar manieren om meer klanten naar de winkel te trekken", zegt Matthijs Neppelenbroek van IPV-data. "Vandaar deze acties, eerst alleen in wasmiddelen en persoonlijke verzorging, maar we zien nu ook andere categorieën langskomen, zoals frisdrank."
Marktonderzoeker IRI zegt dat 1+2 gratis in ons land nog wel een zeldzaamheid is. Sjanny van Beekveld van IRI ziet het vooral als noodgrepen van fabrikanten om voorraden weg te werken en forse omzetdalingen te herstellen. "In coronatijd zijn bepaalde producten wat achtergebleven in verkoop, zoals wasmiddelen en artikelen voor persoonlijke verzorging. Waarschijnlijk is dat de reden dat merken nu grotere kortingen geven."
Dat kleinverpakkingen van Chocomel en Fristi goedkoper worden aangeboden, heeft er volgens haar mee te maken dat die de afgelopen tijd veel minder werden verkocht op plekken als NS-stations en benzinestations. "En wellicht spelen ze alvast in op de recessie die er hoogstwaarschijnlijk aan zit te komen."
Volgens IRI was dit jaar (tot en met de maand mei) 21 procent van de producten in de supermarkt in de aanbieding. Dat was beduidend minder dan in de afgelopen twee jaar.
"Het heeft duidelijk met de coronacrisis te maken. Doordat mensen massaal gingen hamsteren, ontstonden er veel problemen met de bevoorrading van winkels. Die wilden supermarkten niet verergeren door nog eens veel artikelen in de aanbieding te doen", zegt Van Beekveld. Nu neemt het aantal aanbiedingen weer toe.
De fabrikanten blijven vaag over waarom ze hun producten goedkoper maken: "Het is inderdaad tamelijk uniek, en zo moet je het ook zien", zegt een woordvoerster van Unilever. "Het zal sporadisch zijn en blijven. Supermarkten zijn vrij in het kiezen van hun aanbiedingen en hebben in een klein aantal gevallen gekozen voor onze producten."
Volgens een woordvoerder van Albert Heijn wil de supermarkt gewoon af en toe klanten verrassen. "Dat doen we vaak in de vorm van dagaanbiedingen, zoals ook 1+2 gratis." Overigens verraste AH de klanten eerder deze maand nog op een andere manier: met een prijsverhoging van 1500 A-merk-producten.
Vorig jaar had Albert Heijn in België talloze aanbiedingen van 1+2 gratis. AH wilde daarmee als nieuwkomer op de Belgische markt zijn positie versterken. Dat leidde bij de concurrentie tot woede en felle protesten.
Uiteindelijk werd AH gewezen op het feit dat het in België bij wet verboden is om producten onder de inkoopsprijs aan de man te brengen. AH stopte daarop met de acties. In Nederland is er wat dat betreft geen enkele belemmering, bevestigt het ministerie van Economische Zaken.
Overigens hoeven consumenten geen medelijden te hebben met supermarkten en merkfabrikanten, zegt marketingdeskundige Eugène Roorda in het NOS Radio 1 Journaal. "De productie van artikelen als een fles cola of een tube tandpasta kost geen drol, een centenkwestie is het. Simpelweg omdat producten in zulke enorme aantallen worden geproduceerd, met de huidige technologie en efficiënte logistiek. Dus als fabrikanten en supers zeggen: 'we geven er ééntje gratis weg', verdienen ze er nog geld mee."
"Kijk even in de Quote 500. Wie staan er bovenin? De bazen van Dirk, AH, Jumbo, Hoogvliet, Deen, McDonald's, mensen die voedsel verkopen, de hele week door, die verdienen het meest. 1+3 gratis? Die aanbieding zit eraan te komen, zeker. En 1+4 ook, kan makkelijk, marge genoeg."