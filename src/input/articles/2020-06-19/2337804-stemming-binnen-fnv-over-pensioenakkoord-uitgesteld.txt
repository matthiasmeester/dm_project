De FNV stelt het besluit over het pensioenakkoord met twee weken uit. Dat zegt FNV-voorzitter Han Busker.
Er waren technische problemen, maar ook procedurele bezwaren over het online stemmen, laten FNV-parlementariërs aan de NOS weten. Sommigen hebben bewust niet ingelogd.
Het is geen tegenstem, maar uitstel, benadrukt Busker. Hij zegt dat leden niet zozeer bezwaar maakten tegen de inhoud van het pensioenakkoord, maar vonden dat ze te weinig uitleg hebben gekregen. "Ik hoor van hen dat het wel heel veel is dat ze in korte tijd moeten besluiten. Daar hebben we alle begrip voor."
Toch is hij teleurgesteld. "Er staat geen gelukkig man hier, dat moge duidelijk zijn. Anderzijds heb ik ook begrip voor de besluitvormingsprocessen die er binnen de FNV zijn. Het is nou eenmaal zo met elkaar afgesproken, dus daar dienen we ons ook aan te houden."
In het FNV-ledenparlement dat vandaag zou stemmen, zitten 105 mensen, vakbondsleden uit allerlei sectoren. De helft van hen plus één moet stemmen om de stemming geldig te laten zijn.
"Een aantal stukken ontbraken en dan kun je heel moeilijk een afweging maken", zegt Peter den Haan van FNV Spoor. "Het gaat om een aantal prognoses rondom de uitwerking." Den Haan noemt indexatie, zware beroepen en de overgang naar het nieuwe systeem. "Daar is allemaal onduidelijkheid over."
Naast de ontbrekende stukken, speelt het volgens verschillende leden mee dat er digitaal werd gestemd. Ze vonden het niet fijn om elkaar "niet in de ogen te kunnen kijken". Na 1 juli, als de coronamaatregelen waarschijnlijk verder worden versoepeld, zou dat wel kunnen.
"Ik had verwacht dat we gewoon zouden gaan vergaderen. Ik zat er helemaal klaar voor", zegt FNV-parlementslid voor jongeren, Joeri Scheper, die de vergadering digitaal bijwoonde. Hij noemt het resultaat van vandaag onbevredigend. "Maar ik begrijp dat mensen een andere afweging maken voor zo'n belangrijke beslissing."
Voor Scheper was het bijzonder om de vergadering online bij te wonen. "Vorig jaar was de vergadering in een hotel. Daar kwam je aanrijden, iedereen kwam speciaal bij elkaar. Het was groots. Nu zat ik in mijn woonkamer. Minder groots, maar het is nog steeds even belangrijk."
Het pensioenakkoord dat vorige week is gepresenteerd, kan pas uitgevoerd worden als de handtekeningen van alle onderhandelingspartners eronder staan. De stemming in het FNV-ledenparlement, het hoogste orgaan van de grootste vakbond, is dus cruciaal.
Werkgeversorganisatie VNO-NCW en MKB-Nederland vinden het jammer dat de vakbond niet tot een besluit kon komen. "We moeten dat respecteren. Wel is het jammer dat de zaak nu toch weer twee weken wordt uitgesteld." Volgens de organisatie ligt er "overall" een goed pakket.
De FNV zou voor 13.00 uur minister Koolmees akkoord hebben moeten geven, zodat het meegenomen kon worden in de ministerraad. Die baalt flink van het uitstel.
Of de vertraging betekent dat er een meerderheid van de FNV-leden niet akkoord wil gaan, is niet duidelijk. De andere twee vakbonden aan tafel hebben zich al uitgesproken. Het CNV ging akkoord. Vakbond VCP zegt voorlopig geen ja en geen nee, omdat er wat de bond betreft te weinig zekerheid is over compensatie van werknemers die een deel van hun pensioenopbouw verliezen.
Met het pensioensysteem komt er een einde aan harde beloften over de hoogte van pensioenen. De uitkering gaat meer afhangen van de ontwikkelingen op de beurs. Gaan de koersen omhoog, dan stijgen ook de pensioenen.
Het concreetst op de korte termijn is dat de meeste pensioenkortingen voor komend jaar van de baan zijn. Volgens minister Koolmees vanwege de 'uitzonderlijke economische omstandigheden'.