In Hoorn zijn na een demonstratie tegen het standbeeld van Jan Pieterszoon Coen ongeregeldheden uitgebroken. De politie greep in toen een grote groep betogers naar het standbeeld wilde gaan, wat de gemeente vooraf had verboden. Er zijn twaalf mensen aangehouden. Er is gesommeerd het centrum te verlaten. Volgens de politie heeft de gemeente hiertoe een noodverordening afgegeven.
De betoging 'Weg met J.P. Coen' trok honderden mensen. De manifestatie werd gehouden op een door de gemeente aangewezen plein, niet bij het beeld maar elders in het centrum.
De demonstranten vinden dat het VOC-kopstuk ten onrechte wordt vereerd als held. "Coen bracht ons veel welvaart, maar was ook zeer ruw in de omgang met de bevolking", zei een betoger tegen NH Nieuws. "Hij vermoordde duizenden mensen. Daar moet je niet voor applaudisseren of achteraan lopen."
Na afloop probeerde een deel van de betogers toch naar het beeld te gaan. Volgens een woordvoerder van de politie was dat een "behoorlijk grote groep" mensen. Daarbij staken ze vuurwerk af en gooiden ze met meubilair naar de politie. Agenten voerden charges uit.
De politie probeerde de menigte uit elkaar te drijven:
Op het plein waar het beeld staat, was de ME ook aanwezig. Het standbeeld van J.P. Coen werd door zo'n 16 ME'ers omsingeld. De politie heeft zeker twaalf mensen aangehouden, van wie één vanwege plassen tegen het standbeeld en drie jongens met een hockeystick. Zij verlieten het gebied niet na aanwijzingen van de politie. De overige acht werden gearresteerd voor ongeregeldheden, meldt een woordvoerder.
Eerder op de avond was er ook een betoging van voorstanders van het beeld. Ze zeiden te willen opkomen voor "onze cultuur, tradities en erfgoed".
De gemeente had ook voor hen een plek aangewezen, op enkele honderden meters afstand van de demonstratie van de tegenstanders. Op deze 'Coen is OK'-betoging kwamen ongeveer twintig mensen af.