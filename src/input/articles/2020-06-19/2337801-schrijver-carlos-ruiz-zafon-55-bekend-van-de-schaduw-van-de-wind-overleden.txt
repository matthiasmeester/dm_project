In zijn woonplaats Los Angeles is de Spaanse schrijver Carlos Ruiz Zafón op 55-jarige leeftijd overleden. Volgens Spaanse media leed hij al geruime tijd aan darmkanker.
Zafón brak in 2001 door met zijn roman De schaduw van de wind, een literaire thriller over een geheimzinnige bibliotheek in Barcelona. Van het boek werden wereldwijd 15 miljoen exemplaren zijn verkocht. Ook kreeg hij er meerdere internationale prijzen voor.
Hij schreef nog drie andere boeken die zich in dezelfde sfeer afspelen: Het spel van de engel, De gevangene van de hemel en Het labyrint der geesten.
De populariteit van de boeken heeft ertoe geleid dat mensen in Barcelona speciale Zafón-wandeltours kunnen doen. Daarbij worden diverse locaties uit de boeken bezocht.
"Het is een zeer treurige dag voor iedereen die Zafón kende en met hem heeft samengewerkt", schrijft zijn uitgeverij Planeta in een verklaring. "In de twintig jaar dat we met hem hebben samengewerkt, is een vriendschap ontstaan die verder gaat dan onze professionele relatie." Volgens Planeta is "een van de beste moderne auteurs" ons ontvallen.
De boeken van Zafón zijn in het Nederlands vertaald door Nelleke Geel. Niet alleen de vier boeken van de zogeheten Kerkhof der Vergeten Boeken-cyclus, maar ook de jeugdboeken die hij daarvoor schreef.
Geel woonde zelf lang in Barcelona en stuitte daar in 2002 op La sombra del viento, zoals De schaduw van de wind in het Spaans heet. Ze was enthousiast en beval het aan bij een Nederlandse uitgever, maar eiste dat ze het zelf mocht vertalen. Dat lukte, haar Nederlandse vertaling verscheen in 2004.
Het boek was niet meteen een succes, dat heeft een paar jaar geduurd, maar daarna ging het snel, zegt Geel. Ze denkt dat er in Nederland zo'n 1 miljoen exemplaren zijn verkocht.
Geel heeft Zafón geregeld ontmoet. Ze beschrijft hem als een in zijn eigen wereld levende man, die erg grappig kon zijn en goed mensen kon nadoen. Hij woonde toen al in Los Angeles. "Die afstand had hij misschien nodig om zijn boeken te kunnen schrijven", zegt Geel.
De wereld van Zafón was het Barcelona van de eerste helft van de vorige eeuw. De sfeer van die tijd moet hij nog hebben gevoeld, toen hij als kind met zijn vader de stad doorkruiste. Zijn vader was verzekeringsagent die bij arm en rijk enveloppen met verzekeringspapieren afleverde. Zijn zoon moest mee.
Zafón beschouwde het als een groot compliment dat oudere mensen dachten dat de schrijver van de cyclus van hun leeftijd moest zijn; zo goed had hij de sfeer van het oude Barcelona getroffen, vonden ze.