President Trump zegt "verbeterde stukken" in te dienen om het Dreamers-programma toch te kunnen stoppen. Het Amerikaanse Hooggerechtshof oordeelde gisteren dat hij het beschermingsprogramma voor migranten niet mag terugdraaien.
Het Deferred Action for Childhood Arrivals (DACA)-programma geldt voor ongeveer 650.000 migranten die als kind illegaal naar de VS zijn gekomen. Deze zogeheten Dreamers kregen een tijdelijke verblijfsvergunning onder president Obama waardoor ze konden studeren en werken.
Wat er anders is aan de documenten die Trump wil indienen, is niet bekendgemaakt. Op Twitter zegt de president dat het Hooggerechtshof erom heeft gevraagd. Volgens hem "is er nog niets gewonnen of verloren".
De uitspraak van gisteren houdt in dat de veelal Latijns-Amerikaanse DACA-migranten beschermd worden en niet kunnen worden uitgezet. Ook komen ze in aanmerking voor het verlengen van hun tweejaarlijkse werkvergunning.
Trump beloofde tijdens zijn verkiezingscampagne al om de regeling op te heffen. In 2017 hielden lagere rechters het terugdraaien tegen.