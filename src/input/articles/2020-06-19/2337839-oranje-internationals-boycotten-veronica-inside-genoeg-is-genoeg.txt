De spelers van het Nederlands elftal voor mannen, vrouwen en Jong Oranje zijn klaar met het televisieprogramma Veronica Inside. De spelers hebben via social media een statement naar buiten gebracht waarin zij zeggen zich niet meer te laten interviewen door het programma.
"Dit is ver over de grens. Niet voor de eerste keer, niet voor de tweede keer. Keer op keer op keer. Enough is enough. Wij, Oranje-internationals, laten ons niet meer interviewen door dit programma", laat onder anderen aanvoerder Virgil van Dijk weten via Twitter.
Dat gebeurt naar aanleiding van uitspraken van vaste analist Johan Derksen over de anti-racismedemonstraties in Nederland. Derksen zei afgelopen maandag in Veronica Inside dat het wel meevalt met het racisme in Nederland en maakte een opmerking over een tegendemonstrant die bij een Black Lives Matter-protest in Leeuwarden als Zwarte Piet verkleed was.
"Weten we wel zeker dat dat niet Akwasi is?", vroeg hij zich af over de man, die een bordje droeg met daarop de tekst 'Zwarte Piet Lives Matter'. Rapper Akwasi is een bekende anti-racisme-activist, die in opspraak kwam omdat hij zich bij de anti-racismedemonstratie op de Dam in felle bewoordingen uitliet over Zwarte Piet.
Een woordvoerder van Talpa Network, eigenaar van Veronica, liet in een reactie weten het te houden bij het eerdere statement. "De uitspraken binnen VI komen voor rekening van de mensen aan tafel. Veronica is voor vrijheid van meningsuiting en tegen het opzettelijk kwetsen van medemensen of bevolkingsgroepen."
Naast Van Dijk plaatsten onder anderen Merel van Dongen, Shanice van de Sanden, Georginio Wijnaldum, Memphis Depay, Teun Koopmeiners, Jasper Cillessen, Daley Blind, Denzel Dumfries, Jeroen Zoet en Marco Bizot deze tekst op social media.
De KNVB laat in een reactie weten dat dit een actie is vanuit de spelersgroepen. "De KNVB begrijpt de gevoelens van de spelers en speelsters en staat achter hen. Als voetbalbond geloven wij in een wereld waarin plaats is voor iedereen, ongeacht huidskleur, geaardheid, afkomst of geloof."
De voetbalbond vervolgt: "We geloven in een maatschappij die samen leeft en geen onderscheid maakt. Of om in voetbaltermen te spreken: We zijn allemaal één team. Racisme, en alle andere vormen van discriminatie, moeten de wereld uit."
De KNVB benadrukt verder: "Veronica Inside blijft welkom bij persactiviteiten van onze teams/KNVB, maar de spelers/speelsters zijn niet verplicht om hen te woord te staan of op andere wijze medewerking te verlenen aan de inhoud van het programma. Overigens zijn dit de normale werkafspraken bij de Oranjeteams."
Adverteerders rondom Veronica Inside gaven naar aanleiding van de uitspraak van Derksen aan te stoppen met adverteren of een gesprek met de zender te willen.
Derksen reageerde daar eerder vandaag al op: "Ach, die reclameblokken zijn toch al veel te lang. Ik vond het trouwens nog niet eens zo'n heel slechte grap", aldus Derksen.
"Ik zit daar om mijn mening te verkondigen en dat zal ik blijven doen tot de laatste snik", vervolgt Derksen. "Dit is weer een storm in een glas water die wel overwaait. Morgen is er weer een andere rel. Dat gaat vaker zo."
Derksen vertelde in de uitzending verder dat "iedereen met innerlijk fatsoen tegen racisme is, ik ook".