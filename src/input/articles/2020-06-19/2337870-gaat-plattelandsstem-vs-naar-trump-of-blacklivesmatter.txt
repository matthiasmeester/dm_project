Het staal voor de Golden Gate bridge en de Hoover dam kwam nog uit de staalfabriek in Bethlehem, Pennsylvania. Nu, 15 jaar na het sluiten van de fabriek, is dat verdriet verwerkt en gaat het goed met de overwegend witte regio.
De staalindustrie is succesvol vervangen door distributiecentra van grote e-commerce bedrijven, die in de stadjes van Northhampton County zijn neergestreken.
Een krappe meerderheid van de stemgerechtigden in de county stemde in 2016 op Trump, voornamelijk uit economische overwegingen. Dat leverde Trump uiteindelijk de overwinning van Pennsylvania en daardoor ook het electoral college op. Vandaar dat dit verkiezingsjaar met extra belangstelling gekeken wordt naar wat de zwevende kiezers in deze regio drijft.
Tijdens de massale protesten van de afgelopen weken na de dood van George Floyd gingen ook in de kleine dorpjes van Northhampton County mensen de straat op. Soms met tientallen, soms met honderden. Het werd landelijk opgemerkt dat ook smalltown USA zich achter Black Lives Matter schaarde.
Burgerrechtenactivist Esther Lee vertelt dat er subtiel racisme aanwezig is in de stad:
"Er zijn van die onderwerpen waarbij het heel lang duurt voordat er iets verandert, maar ik denk dat dit onderwerp in een stroomversnelling is gekomen", zegt Robert Donchev, de burgemeester van Bethlehem. "Als je naar de peilingen kijkt dan zie je dat bijna 70 procent van de Amerikanen zich bewust is van raciale discriminatie bij de politie."
Een meerderheid van de Amerikanen ondersteunt inmiddels de Black Lives Matter beweging.
Toch blijft president Trump het ook over de stille meerderheid hebben. Daarmee doelend op zijn achterban die die nu zijn mond houdt maar zijn of haar mening wel laat horen als er in november gestemd mag worden.
"Het is heel verontrustend. Ik kan amper geloven dat ons land zich in deze toestand bevindt. Het voelt bijna alsof we op een burgeroorlog afstevenen, zo verdeeld zijn we."
Aan het woord is Connie, een medewerkster van de klantenservice van een groot bedrijf, waarvan ze niet wil dat de naam bekend wordt. "Daar zou het bedrijf last van kunnen krijgen", zegt ze. We staan met haar en twee collega's aan het eind van de middag op een grote verlaten parkeerplaats van een meubelboulevard. Ze wilden hier afspreken omdat dat anoniem genoeg zou zijn. Alle drie zijn ze Trump-supporter, maar daar kun je niet makkelijk over praten.
"Mensen willen er liever niet over praten. Het eindigt vaak toch alleen maar met kwetsende woorden", zegt Dirk, de enige man in het gezelschap. In 2016 twijfelde hij nog over Trump en stemde uiteindelijk helemaal niet, maar dit jaar krijgt de zittende president zeker zijn stem.
"Ik sta achter veel van zijn beslissingen. Soms onderscheidt een goede leider zich door harde beslissingen te nemen, in plaats van iemand te zijn die eerder toegeeft. Dat zien we nu veel gebeuren."
Dirk doelt op de gouverneurs en burgemeesters van staten en steden waar gedemonstreerd wordt of waar rellen zijn uitgebroken.
"Het veroorzaakt een enorme verdeling in het land. We willen allemaal dat het weer normaal wordt in de VS."
Dirks vriendin Evelin staat naast hem: "Als een gouverneur of burgemeester er niets aan doet dan zeggen mensen dat de president met het leger dreigt, maar als dat ervoor nodig is om het te stoppen dan moet dat maar. Want er zijn ook eigenaren van bedrijven en vastgoed; wie zorgt er voor hen?"
Connie vindt het vervelend dat ze voor racist wordt uitgemaakt "Maar er worden ook veel witte mensen dagelijks vermoord. Ik vrees voor de politieagenten. Zij moeten ons beschermen en riskeren hun levens. Daar hoor je niemand over."