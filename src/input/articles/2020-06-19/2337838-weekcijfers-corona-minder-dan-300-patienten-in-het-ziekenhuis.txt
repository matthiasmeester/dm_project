De afgelopen zeven dagen heeft het RIVM 28 meldingen van nieuwe doden ontvangen in verband met covid-19, de ziekte die door het coronavirus wordt veroorzaakt. Op het hoogpunt van de epidemie meldde het instituut meer dan duizend sterfgevallen in een week. Sinds de eerst gemelde dode op 6 maart zijn nu 6081 mensen overleden bij wie is vastgesteld dat ze corona hadden.
Daarbij gaat het om geteste doden; 'oversterfte-cijfers' van het CBS geven de indruk dat het werkelijke aantal dicht bij de 9000 ligt. Ruim de helft van die sterfgevallen heeft zich afgespeeld bij Nederlanders die zijn aangewezen op langdurige zorg. Dat zijn bewoners van verpleeghuizen, maar ook van andere zorginstellingen en mensen die zorg aan huis kregen.
Er waren de afgelopen zeven dagen veertig meldingen van nieuwe ziekenhuisopnames. Omdat er een vertraging zit in het doorgeven van de opnames, ging het bij de meeste meldingen om een ziekenhuisopname die al veel eerder had plaatsgevonden. Tot dusver is van slechts vier mensen bekend dat ze afgelopen week in het ziekenhuis zijn opgenomen.
In totaal zijn 11.846 mensen opgenomen geweest. Van deze groep liggen er nog 292 mensen in het ziekenhuis.
Sinds 1 juni kunnen alle Nederlanders met lichte klachten zich laten testen op corona. Daardoor verdubbelde het aantal geteste personen vanaf die dag nagenoeg. Vorige week werden in totaal 62.462 mensen getest, zo'n 9000 per dag. Dat is iets meer dan een week eerder. Er is bij de GGD's dagelijks capaciteit voor het testen van zo'n 30.000 mensen.
De uitkomsten geven de indruk dat de verspreiding van het virus onder de bevolking nog altijd afneemt; 1,6 procent (1001 mensen) testte positief. In de eerste week van juni was dat 2,1 procent. Eind maart, op het hoogtepunt van de crisis, was dat 29,2 procent.
Het aantal besmettingen is redelijk verdeeld over heel Nederland. In 101 gemeenten werden de afgelopen twee weken geen enkele inwoner positief getest. Katwijk is een opvallende uitschieter: de afgelopen twee weken werden daar 57 besmettingen geconstateerd. GGD-directeur De Gouw wees woensdag op een grote uitbraak rond een viering van het Suikerfeest daar.
Het aantal coronapatiënten dat is opgenomen op de intensive care is de afgelopen week verder gedaald. Vorige week vrijdag lagen er nog 73 mensen op de IC. Vandaag is dat 57. Op het hoogtepunt van de crisis waren dat er meer dan 1400. Op meer dan de helft van alle intensive cares in Nederland ligt nu geen enkele coronapatiënt meer.
Er liggen daarnaast 592 patiënten zonder corona op de IC. Dat is nog altijd minder dan voor de coronacrisis. Volgens Ernst Kuipers van het Landelijk Netwerk Acute Zorg is de reguliere zorg nog altijd niet op het oude peil.
Het aantal coronapatiënten dat op andere afdelingen ligt, is ook verder afgenomen. Het gaat om 235 vandaag tegenover 279 vorige week vrijdag. Net als op de IC's lijkt de daling van het aantal coronapatiënten minder hard te gaan dan eerdere weken.
Wil je weten wat de belangrijkste cijfers over coronavirus zijn in jouw gemeente? Klik dan op onderstaande kaart. We houden daar onder meer het aantal in het ziekenhuis opgenomen patiënten per gemeente bij. Maar ook de geregistreerde besmettingen en het aantal overledenen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD's aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.