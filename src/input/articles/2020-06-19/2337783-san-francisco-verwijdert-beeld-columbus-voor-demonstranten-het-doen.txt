De Amerikaanse stad San Francisco heeft een standbeeld van zeevaarder Christoffel Columbus verwijderd. Het beeld was volgens Amerikaanse media al meerdere keren door demonstranten beschadigd. In de stad ging een pamflet rond met de oproep om het beeld weg te gaan halen.
Dat zou vandaag moeten gebeuren, maar maar de lokale autoriteiten grepen voor dat moment al in. "De beeltenis van Columbus weegt twee ton dus als het zou omvallen zou dit een risico voor omstanders zijn", zeggen de lokale autoriteiten tegen CNN. Bovendien past het monument niet langer bij "de waarden van de stad", stelt een woordvoerder.
De oproep en het verwijderen van het beeld valt samen met 'Juneteenth'. Op 19 juni wordt gevierd dat twee jaar na de afschaffing van de slavernij ook tot slaaf gemaakte mensen in Texas vrij werden. Juneteenth is geen federale feestdag, door de George Floyd-protesten is er dit jaar veel meer aandacht voor.
Het beeld van Columbus bij de Coit Tower, een beroemde uitkijktoren, is niet het eerste beeld dat recentelijk in de VS is weggehaald of vernield. Door het hele land zijn standbeelden omver gehaald, omdat die ter nagedachtenis zijn aan een omstreden figuur. Bij Minneapolis sneuvelde eerder ook al een beeld van Columbus.
Christoffel Columbus geldt als 'de ontdekker' van Amerika. Hij ging in de 15e eeuw in opdracht van de Spaanse koning op zoek naar een alternatieve route naar India en stuitte op het continent. Er is steeds vaker aandacht voor zijn rol binnen het kolonialisme en de uitbuiting in de toenmalige Europese koloniën.
Ook in Europa zijn bepaalde beelden in opspraak geraakt. In Gent wordt om die reden eind deze maand het beeld van Leopold II verwijderd. De Belgische koning is omstreden vanwege zijn opstelling in Congo-Vrijstaat. Onder zijn bewind werden Congolezen slachtoffer van mishandeling, verkrachting en onthoofding.
In de binnenstad van Hoorn staan voor vandaag twee demonstraties gepland bij het beeld van Jan Pieterszoon Coen. Zowel voorstanders als tegenstanders willen er betogen. Coen was ooit gouverneur-generaal van de Verenigde Oostindische Compagnie. Hoewel de VOC onder zijn bewind floreerde, was hij ook verantwoordelijk voor de moord op bijna 15.000 inwoners op de Banda-eilanden in Indonesië.