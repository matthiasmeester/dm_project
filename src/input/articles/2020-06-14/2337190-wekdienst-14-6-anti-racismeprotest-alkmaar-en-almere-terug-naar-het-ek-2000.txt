Goedemorgen! Er zijn anti-racismeprotesten gepland in Almere en Alkmaar. De Franse president Macron spreekt de bevolking toe over het versoepelen van de coronamaatregelen. En de NOS gaat terug naar het EK 2000, toen de Oranjegekte eindigde in een penaltytrauma.
Er is een mix van wolken en zon en verspreid is er kans op een regen- of onweersbui. Het wordt 19 tot 25 graden. Na vandaag is er weinig verandering. Er valt soms een bui en het wordt wat minder warm.
Ga je vandaag de weg op? Hier vind je het overzicht van werkzaamheden. Check hier de dienstregeling voor het spoor.
De politiechef Atlanta heeft ontslag genomen nadat een zwarte man in de Amerikaanse stad was doodgeschoten door politieagenten. Gisteren demonstreerden zo'n 150 activisten bij het fastfoodrestaurant waar de 27-jarige man, Rayshard Brooks, omkwam. In de loop van de avond werd het restaurant in brand gestoken. Het brandde volledig af.
Rayshard Brooks zou vrijdagavond in zijn auto hebben liggen slapen bij het restaurant. Nadat volgens de politie was gebleken dat hij niet nuchter was, probeerden agenten hem te arresteren. Brooks verzette zich daartegen. Volgens de recherche, die de zaak onderzoekt, lijkt het erop dat hij daarbij een stroomstootwapen van een agent afpakte. Op beelden van een beveiligingscamera is te zien hoe Brooks wegrent en daarbij de taser op de agenten richt. Direct daarna opent een agent het vuur.
NOS Langs de Lijn maakt vanmiddag 'de mooiste sportwedstrijd ooit' bekend. Journalisten, sportprominenten en luisteraars konden de afgelopen weken hun mooiste wedstrijden nomineren. Een jury met daarin Matthijs van Nieuwkerk, Wilfried de Jong en Erben Wennemars bracht de lijst terug tot een top 10.
Daarin staat bijvoorbeeld de gouden race van Ellen van Langen op de Spelen van 1992, de halve finale op het EK voetbal van 1988 tussen Oranje en Duitsland en de volleybalfinale Nederland-ItaliÃ« op de Spelen van 1996.
Stemmen kan nog, via deze link.
Fijne zondag!