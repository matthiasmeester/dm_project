De veiligheidsregio's maken zich zorgen over de naleving van coronamaatregelen in de horeca. Volgens de voorzitter van het Veiligheidsberaad Hubert Bruls vinden mensen in cafés en restaurants het steeds moeilijker om anderhalve meter afstand te houden.
Op meerdere plaatsen zijn dit weekend boetes uitgedeeld en sloten horecazaken de deuren. Mensen blijven niet meer altijd zitten, maar gaan staan en lopen, zegt Bruls, die ook burgemeester is van Nijmegen. "Op vrijdag- en zaterdagavond was het met name in de uitgaansgebieden van een aantal steden te vol en werd de onderlinge afstand van anderhalvemeter zeker niet gehaald."
Koninklijke Horeca Nederland (KHN) ziet de zorgen ook onder horecaondernemers toenemen. Eigenaren sluiten volgens de belangenbehartiger de deuren omdat het onrendabel is om open te blijven. Ook zouden horeca-eigenaren bang zijn voor hoge boetes.
Een café in Maastricht moest bijvoorbeeld zaterdag verplicht twee weken de deuren sluiten omdat terrasbezoekers zich niet aan de anderhalvemetermaatregel hielden.
Afgelopen vrijdag waarschuwden deze horeca-eigenaren al dat het moeilijk is de coronaregels na te leven:
Het draagvlak voor restricties neemt volgens KHN bij zowel ondernemers als gasten "in rap tempo af". Daarom wil de organisatie dat de regels voor de horeca buiten verder worden versoepeld. "De discussie moet zijn: hoe bereid zijn mensen nog om zich aan de regels te houden? Is het draagvlak nog zo groot als men in Den Haag denkt", zei een KHN-woordvoerder.
Het is volgens Bruls essentieel dat iedereen zich aan de voorschriften houdt zolang de coronacrisis nog niet voorbij is. "Met de vakantieperiode in aantocht willen we graag iedereen de gelegenheid geven om op een terrasje te zitten of een hapje te gaan eten. Maar dat moet wel op een veilige manier gebeuren."