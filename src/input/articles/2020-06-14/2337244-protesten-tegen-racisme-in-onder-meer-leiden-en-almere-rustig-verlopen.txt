In onder meer Leiden, Almere en Deventer is vandaag gedemonstreerd tegen racisme. In Leiden waren volgens de politie ongeveer 2500 mensen. Er was voldoende ruimte en de protesten verliepen rustig.
In Almere waren op het hoogtepunt zo'n 3000 demonstranten op de been. De locatie van de demonstratie in Almere werd aangepast vanwege de drukte: niet op het Stadhuisplein, maar in het Lumièrepark. Onder meer Jörgen Raymann, voormalig vechtsporter Remy Bonjasky en Harcourt Klinefelter, de voormalig persvoorlichter van Martin Luther King hebben toespraken gehouden. Een woordvoerder van de gemeente zegt dat "de sfeer goed was".
De Black Lives Matter-demonstratie in Leiden zou aanvankelijk in de binnenstad op de Lammermarkt zijn. Vanwege de grote hoeveelheid aanmeldingen verplaatste burgemeester Lenferink het protest naar sportpark De Vliet. Daar was genoeg plek, zegt de organisator tegen Omroep West. "'We hebben op drie voetbalvelden allemaal stippen op de grond gezet om de anderhalve meter in acht te nemen. Ruim drieduizend stippen."
De politie heeft een man aangesproken die zich had verkleed als Zwarte Piet, waarna hij vrijwillig vertrok.
Bekijk hier de beelden van de demonstratie in Leiden:
Bij een protest in Alkmaar waren eerder vandaag tussen de 750 en 1000 betogers op de been, meldt de regionale omroep. De demonstratie was op de Drafbaan aan de rand van de stad, waar volgens de organisator genoeg plek was voor duizend mensen.
In Deventer is het protest rustig verlopen. De burgemeester had een noodbevel afgevaardigd. Uit politie-informatie bleek dat onder meer voetbalsupporters een tegendemonstratie wildeen houden. Er waren zo'n achthonderd actievoerders naar het grasveld gekomen, volgens RTV Oost.
Ook in Wageningen werd geprotesteerd tegen racisme, de demonstratie verliep rustig. Wel riep de gemeente op om niet meer naar het park te komen, omdat er 1000 deelnemers waren. Daarmee was het maximale aantal toegestane bezoekers bereikt. 