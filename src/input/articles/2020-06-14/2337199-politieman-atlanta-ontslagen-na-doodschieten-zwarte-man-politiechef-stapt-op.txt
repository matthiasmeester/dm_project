Een agent in Atlanta is ontslagen nadat hij een zwarte man had doodgeschoten. Een andere agent die bij het incident op vrijdagavond aanwezig was, moet voorlopig bureauwerk doen.
De beslissing volgt op het opstappen van de politiechef van Atlanta, nadat gisteravond rellen waren uitgebroken na de dood van de 27-jarige Rayshard Brooks. De burgemeester van de Amerikaanse stad had opgeroepen tot het ontslag van de agent die op Brooks had geschoten.
Brooks zou vrijdagavond hebben liggen slapen in zijn auto bij een fastfoodrestaurant, waarbij hij de ingang van de drive-through blokkeerde. De agenten kwamen kijken na een klacht daarover, meldt de recherche. Volgens de politie bleek uit een alcoholtest dat de man niet nuchter was en verzette hij zich toen de agenten hem wilden arresteren. Hij zou een stroomstootwapen van een agent hebben afgepakt, zijn weggerend en het hebben gericht op de achtervolgende agent. Daarop schoot de agent hem met drie schoten neer.
Op beelden van bewakingscamera's is te zien hoe een man wegrent van twee agenten en zijn hand, waarin hij iets vast heeft, op een van de agenten richt. Daarop trekt de agent zijn wapen en schiet. De man loopt nog even door en valt dan op de grond op de parkeerplaats. De beelden worden nog nader onderzocht.
De politie heeft beelden van bewakingscamera's vrijgegeven waarop het incident te zien is:
De dood van Brooks leidde tot een nieuwe golf van protest, na de demonstraties naar aanleiding van de dood van George Floyd in Minneapolis.
Demonstranten, onder wie familieleden van Brooks, verzamelden zich gisteravond bij het Wendy's fastfoodrestaurant waar Brooks werd doodgeschoten. Ze staken het restaurant in brand en blokkeerden een nabijgelegen snelweg. Er zouden zo'n 150 demonstranten zijn geweest. De brandweer moest bij het blussen door de politie worden beschermd.
Het hamburgerrestaurant ging in vlammen op:
De advocaat van Brooks' familie wil dat de agent wordt aangeklaagd voor "ongerechtvaardigd gebruik van dodelijk geweld, dat gelijkstaan aan moord". Volgens hem is niet te verdedigen dat de politie de taser gebruikt als niet-dodelijk wapen, maar schiet als iemand anders een taser op hen richt.
Brooks had vier kinderen en had die dag de achtste verjaardag van zijn dochter gevierd.
Burgemeester Keisha Lance Bottoms maakte bekend dat politiechef Erika Shields besloot per direct op te stappen omdat ze vindt dat Atlanta een voorbeeld moet zijn op het gebied van zinvolle veranderingen. "Zo kan de stad werken aan het herstel van het vertrouwen dat zo nodig is in onze gemeenschap."