HEMA-eigenaar Marcel Boekhoorn is de controle over het warenhuis verloren. Het is hem niet gelukt een overeenkomst te sluiten met de grootste groep schuldeisers van HEMA. De ondernemer was bereid extra geld in het warenhuis te steken, maar volgens de schuldeisers ging het om een te klein bedrag.
Morgen moet een lening van 50 miljoen worden afgelost, maar dat wilde Boekhoorn alleen doen als de schuldeisers van de winkelketen een deel van de totale schuldenlast van 750 miljoen euro zouden kwijtschelden.
Nu er geen deal is met Boekhoorn krijgen de schuldeisers het warenhuis in handen. Zij willen de keten niet zelf houden, maar doorverkopen aan de beste bieder. Wie straks eigenaar is van het warenhuis is onzeker.
In een persbericht zegt Boekhoorn "er alles aan gedaan te hebben om de onhoudbare schuldenlast en rentelasten van de winkelketen substantieel te verlagen en te investeren in de verdere ontwikkeling van het bedrijf". Hij verwijst onder meer naar de samenwerkingen met Jumbo en de Franse supermarktketen Casino.
Boekhoorn is teleurgesteld over het mislukken van zijn onderhandelingen met de schuldeisers. "Wij zijn er ingegaan met als doel HEMA er sterker uit te laten komen. Wij hebben daarom een fantastisch bod van 523 miljoen euro neergelegd, maar ik heb niet het idee dat de tegenpartij ons bod serieus in overweging heeft genomen. Blijkbaar willen ze een markttest doen en kijken of er elders meer te halen is."
Ondertussen zijn schuldeisers afzonderlijk van Boekhoorn met HEMA in gesprek over het wegstrepen van een deel de schuld. Een akkoord zou dichtbij zijn. "Dat zou goed nieuws zijn voor de winkelketen: op korte termijn komt HEMA niet zonder geld te zitten en het is minder kwijt aan rente", zegt economieredacteur Nik Wouters. "Maar de huidige situatie betekent voor het personeel dat ze niet weten wie het straks voor het zeggen heeft bij het bedrijf. Met Boekhoorn wisten ze wie ze in huis hadden."
De schuldeisers denken dat een andere partij meer geld op tafel wil leggen voor HEMA dan Boekhoorn bereid was te doen, zeker als een deel van de schulden zijn weggestreept. HEMA kwam eind 2018 in handen van de miljardair, die de keten overnam van een Britse investeringsmaatschappij. Hij had grootse plannen om HEMA weer een sterk merk te maken.
"Het ziet ernaar uit dat het avontuur van HEMA en Boekhoorn al na anderhalf jaar ten einde is", zegt Wouters. De ondernemer laat naar eigen zeggen uitzoeken of hij in de toekomst nog een rol wil en kan spelen bij HEMA.
Boekhoorn kan net als andere ge√Ønteresseerden meebieden bij de schuldeisers om de keten. Er ligt onder meer een overnamebod van het moederbedrijf van Blokker. De schuldeisers hebben gezegd dat ze hoe dan ook met de huidige strategie van HEMA verder willen gaan. Ook mag de huidige directie aanblijven.