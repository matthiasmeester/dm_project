Bij een schietpartij op een camping in de Gelderse plaats Appeltern zijn twee mensen om het leven gekomen. De slachtoffers zijn een man en een vrouw.
Het zou gaan om een familiedrama. 
Rond 21.20 uur gingen hulpdiensten op de melding op camping Groene Eiland af. Onder meer een traumahelikopter, een ambulance en meerdere politiewagens rukten uit.
Volgens de campinghouder ging het om een stel dat er een standplaats had. "Het incident heeft veel impact hier, maar mensen voelen zich niet onveilig. Het was snel duidelijk dat het iets was tussen die twee."
Omroep Gelderland bericht op basis van bronnen rond de camping dat de man zijn vrouw heeft doodgeschoten en daarna zichzelf heeft omgebracht.