De Britse politie heeft een man opgepakt die tegen een monument voor een slachtoffer van een terreuraanslag zou hebben geplast. Een foto hiervan werd gisteren op sociale media gedeeld en dat leidde tot veel afkeurende reacties.
Gareth Bacon, parlementslid voor de Conservatieve Partij, schreef op Twitter dat de man zich moeten schamen:
Op de foto lijkt iemand te urineren tegen het monument in Londen voor Keith Palmer. De agent is een van de vijf mensen die drie jaar geleden omkwamen bij een terroristische aanslag buiten het parlementsgebouw Westminster. Aanslagpleger Khalid Masood reed met zijn auto in op voetgangers en liep daarna richting Westminster.
De ongewapende Palmer probeerde hem tegen te houden en werd doodgestoken. Door zijn optreden werd Masood wel voldoende opgehouden om door een collega te worden doodgeschoten. De agent is postuum onderscheiden voor zijn moed.
Volgens de politie is de foto van de plassende man gisteren genomen. Politiecommandant Bas Javid noemde de actie al snel weerzinwekkend. "Ik leef mee met de familie, vrienden en collega's van Palmer", zei hij. En hij kondigde een politieonderzoek aan.
De verdachte is 28 jaar oud. Hij heeft zichzelf gemeld op het politiebureau en zit nu vast.