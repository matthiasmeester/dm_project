Op verschillende plekken in het land hebben stevige regenbuien voor overlast gezorgd, er kwam ook onweer bij kijken. Voor een groot deel van het land heeft het KNMI vanmiddag code geel afgekondigd, die geldt vanavond alleen nog voor Drenthe.
Wateroverlast was er onder meer in Weert. Daar stonden vroeg op de dag al een paar straten onder water. De politie roept mensen daar op alleen 112 te bellen als er sprake is van direct gevaar, meldt 1Limburg.
Bekijk hier de wateroverlast in Weert:
Buien boven Amsterdam en de Utrechtse Heuvelrug hebben ook overlast veroorzaakt. Ook in de Achterhoek viel veel regen. In Groenlo haalden mensen een kano uit de schuur om over de straat te varen. De gemeente Oost Gerle, waar Groenlo onder valt, vraagt inwoners foto's en filmpje van wateroverlast op te sturen. De gemeente hoopt zo een beeld te krijgen van waar op welk tijdstip te overlast was.
Iets noordelijker in Twente heeft de brandweer zo'n vijftig keer uit moeten rukken voor ondergelopen straten en wateroverlast in woningen. De meeste meldingen kwamen uit de omgeving van Hengelo.
Op verschillende plaatsen in Drenthe stonden vandaag ook straten blank. Onder andere in Beilen, Hoogeveen en Assen was sprake van wateroverlast.
De Waddeneilanden en Zeeland en Zuid-Holland bleef het slechte weer bespaard.
Rijkswaterstaat waarschuwde automobilisten voor de regenbuien en laat weten dat als er een plas op de weg blijft liggen de rijstrook wordt afgesloten.
"Er is heel weinig stroming in de atmosfeer en daarom blijven zware buien lang op de zelfde plaats hangen", legt weerman Gerrit Hiemstra uit.
De buien zijn nog geen oplossing voor de lage waterstanden en het neerslagtekort in delen van het land. "Het meeste stroomt vrij snel de sloot in en wordt afgevoerd. Grond die eenmaal uitgedroogd is, wordt heel moeilijk weer vochtig. Daarvoor zijn weken tot maanden neerslag nodig."