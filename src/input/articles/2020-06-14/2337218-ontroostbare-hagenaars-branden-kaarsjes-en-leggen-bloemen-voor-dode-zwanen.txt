Bewoners van de Haagse wijk Ypenburg rouwen om twee volwassen zwanen en hun drie kuikens. Ze gingen afgelopen week kort na elkaar dood. 
Gisteravond hebben zo'n twintig buurtbewoners de zwanenfamilie herdacht. Ze legden bloemen en staken een kaarsje aan. "Sommige bewoners zijn ontroostbaar", schrijft Omroep West
De mannetjeszwaan, door buurtbewoners Anthon genoemd, zou al zeker twintig jaar in Ypenburg hebben rondgezwommen. Ook het vrouwtje leefde er al jaren. De dieren hadden elk jaar weer jongen; deze keer waren het er dus drie.
Het ging goed met de zwanen, tot ze begin deze maand allemaal ziek werden. Alle vijf werden ze daarom opgevangen door vogelopvang De Wulp. "Ze hadden symptomen van botulismevergiftiging", zegt een medewerker.
In de opvang leek het na een tijdje goed met ze te gaan. Dinsdag werden de zwanen daarom weer vrijgelaten. Maar een paar dagen later werden twee van de drie jonge zwanen dood gevonden. "Vader en moeder gingen enorm tekeer, omdat ze hun jonkies kwijt waren", zegt een buurtbewoonster. Het derde jong werd levend gevonden, maar overleed later in de vogelopvang.
Daarna waren de volwassen zwanen spoorloos. Anthon werd even later dood gevonden. De moederzwaan werd levend naar de opvang gebracht, maar ging daar vervolgens ook dood.
Buurtbewoners zijn verdrietig en willen weten wat er is gebeurd. "Mensen houden echt van zo'n dier, 22 jaar lang. Mensen zijn kapot ervan. Heel dat gezin dood, weg."
"Misschien zit hier wel gif in het water, of groeien er giftige planten, of heeft iemand iets geloosd. We moeten het weten", zegt de buurtbewoonster.
Volgens de vogelopvang is het onwaarschijnlijk dat een zwaan die er fit uitziet binnen enkele uren aan botulisme doodgaat. Daarom wordt uitgezocht wat er is gebeurd.