Presentatrice en omroepster Tineke Verburg is gisteren na een maandenlang ziekbed overleden. Ze is 64 jaar geworden.
Verburg was vooral bekend van verschillende tv-programma's bij de TROS, waaronder TROS Triviant, Aktua Medisch en Tien voor Taal.
Na ruim twintig jaar ervaring bij de TROS stapte ze over naar RTL. Daar presenteerde Verburg onder meer het programma Nederland in Bedrijf.
In deze video is Verburg te zien als presentatrice van TROS Triviant, met zanger René Froger en sportverslaggever Jack van Gelder: 
Verburg begon haar televisiecarrière als omroepster bij de TROS in 1979. In haar jaren bij de TROS begeleidde ze ook andere omroepsters, nieuwe presentatoren en verslaggevers.
"Ik heb het allemaal met plezier gedaan", schreef Verburg op haar website over haar tv-carrière. "Ik zou niet meer weten hoeveel mensen ik voor de camera heb geïnterviewd. Het moeten er honderden geweest zijn."
Omroep AVROTROS heeft het overlijden van Verburg bevestigd en roemt haar "veelzijdige presentatietalent". Ze was volgens de omroep een graag geziene gast in de Nederlandse huiskamers.