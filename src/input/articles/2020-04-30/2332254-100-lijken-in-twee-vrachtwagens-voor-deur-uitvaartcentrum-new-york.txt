Bij een uitvaartcentrum in New York zijn in twee vrachtwagens honderd lijken gevonden, melden Amerikaanse media.
De trucks zouden niet gekoeld zijn geweest en buren klaagden over ondraaglijke stankoverlast. De directeur van het uitvaartcentrum in Brooklyn zei dat ze geen plaats meer hadden om de doden te bewaren. De politie onderzoekt de zaak.
Een medewerker van het uitvaartcentrum zei tegen de New York Times dat het koelsysteem in het centrum stuk was en dat ze daarom de lichamen in de trucks moesten bewaren.
Of de mensen in de truck zijn overleden aan corona, is niet bekend. De staat New York is het zwaarst getroffen door het virus en uitvaartcentra worden overweldigd door de grote aantallen doden.
Begrafenisondernemers in de hele stad klagen al een tijd dat er niet voldoende ruimte is om doden te bewaren. Het stadsbestuur heeft tijdelijke uitvaartcentra ingericht. Zo zijn kapellen omgebouwd tot lijkenhuis met een krachtige koeling.
Ziekenhuizen moeten koeltrailers gebruiken om meerdere lichamen tegelijk te vervoeren naar de centra. Geregeld worden de overledenen, zichtbaar voor iedereen, op de stoep ingeladen.
Het dodental in de VS door corona is inmiddels toegenomen tot meer dan 60.000. In de afgelopen 24 uur stierven er er 2502 mensen in de VS aan het longvirus. Daardoor zijn in totaal nu 60.853 sterfgevallen bekend in het land. Ruim 18.000 mensen stierven in New York.