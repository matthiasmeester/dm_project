Ten westen van Griekenland is een Canadese militaire helikopter neergestort. De Canadese premier Trudeau zegt dat er een zoekactie gaande is. Het toestel raakte vermist in de zee tussen Griekenland en Italië.
Volgens de Griekse staatstelevisie is het toestel neergestort en zijn vermoedelijk alle zes inzittenden omgekomen, maar dat is nog niet bevestigd.
Het Canadese ministerie van Defensie meldt op Twitter dat de CH-148 Cyclone-helikopter in het kader van een NAVO-oefening was opgestegen van een fregat. Door onbekende oorzaak verdween het toestel van de radar. Woensdagavond kon er plotseling geen contact meer worden gemaakt met de helikopter, zegt een NAVO-bron tegen de Amerikaanse zender CBC.
Volgens Griekse media zou het wrak al zijn gevonden, bij het eiland Kefalonia in de Ionische Zee. Ook het lichaam van één inzittende zou zijn aangetroffen. De Canadese autoriteiten hebben hier nog niet op gereageerd.