Shell heeft in het eerste kwartaal een verlies geleden van 24 miljoen dollar. Vorig jaar maakte de energiemultinational in het eerste kwartaal nog 6 miljard dollar winst.
Topman Ben van Beurden noemt de omstandigheden van de afgelopen maanden "extreem uitdagend". Een combinatie van gekelderde olieprijzen door overproductie en wegvallende vraag naar olie door de corona-crisis spelen het bedrijf parten.
Als je de grote verandering in de olieprijzen niet meerekent, bleef er boven de streep nog een winst over van ruim 2,7 miljard euro. Dat is een halvering ten opzichte van vorig jaar.
Omdat de cijfers die nu gepresenteerd zijn over het eerste kwartaal gaan, en de problemen op de oliemarkt vooral in maart speelden, zijn de verwachtingen voor de komende drie maanden ook heel belangrijk. En die zijn zeer somber.
Zo verwacht Shell dat zijn raffinaderijen in het tweede kwartaal maar op 60 tot 70 procent van het vermogen draaien. "Dat is extreem laag", zegt Jan-Jaap Verschoor, olie-analist van het Londense Oil Analytics. In de eerste drie maanden was dat nog 81 procent.
"Dit is de ergste crisis ooit in olie", aldus Verschoor. "Shell bestaat al zo lang als olie bestaat, en dit heeft Shell nog nooit meegemaakt."
Voor aandeelhouders was er slecht nieuws. Normaal deelt het bedrijf de winst royaal met investeerders, wat ook de belangrijkste reden is dat beleggers aandelen Shell willen.
De laatste jaren was de dividenduitkering kwartaal in kwartaal uit 47 dollarcent per aandeel, ongeacht schommelingen in de winst. Nu is de dividenduitkering naar beneden geschroefd tot 16 dollarcent. Het aandeel daalde met meer dan 7 procent na het nieuws.
Om investeerders gerust te stellen, sloot het bedrijf vorige maand een krediet af voor 12 miljard dollar. Daarmee belooft het dividenduitkeringen, ook in de onzekere toekomst, veilig te stellen.