Textielfabrikanten roepen de overheid op om snel met richtlijnen te komen waar mondbescherming aan moet voldoen. Ze verwachten een grote vraag als bijvoorbeeld kappers weer aan de slag gaan. De fabrikanten maken zich zorgen dat ze hun productie te laat kunnen starten en dat hierdoor kostbare tijd verloren gaat bij het heropenen van sommige sectoren.
Enkele bedrijven en ontwerpers wachten niet op deze richtlijnen en bereiden zich alvast voor. Zo heeft chipfabrikant NXP vijfduizend 'bandana's' aan de medewerkers beschikbaar gesteld. En voor McDonalds denkt bedrijfskledingontwerper Dyanne Beekman na over de integratie van mondbescherming in de bedrijfskleding van honderdduizenden medewerkers.
Corien Beks van textielbrancheorganisatie Modint vertelt dat de leden met smart op de sectorprotocollen wachten. "Zodra we weten wat daarin staat, kunnen onze fabrikanten aan de slag. We hebben leden die beschermende medische kleding produceren en leveren. Zij hebben verstand van dit soort zaken. Nu verliezen ze kostbare productietijd."
De organisatie had vanmiddag overleg met de kappersorganisatie ANKO, die deze zorgen deelt en de kappers zo goed mogelijk wil voorbereiden op de heropening,
Volgens Beks krijgen sommige fabrieken al bestellingen uit omringende landen. Dat voedt de zorg dat orders uit het buitenland straks voorrang krijgen als ook in Nederland mondbescherming verplicht wordt. Modint heeft daarom sectorprotocollen uit andere landen verzameld om daarmee alvast te kunnen voorsorteren.
Bij NXP kunnen medewerkers sinds deze week niet alleen om mondbescherming vragen, maar wordt bij binnenkomst ook de temperatuur gemeten - iets wat nog weinig gebeurt bij Nederlandse bedrijven. Directeur Jeroen Lotgering: "Wij hebben ook fabrieken in China, dus we hebben gezien hoe groot de impact van corona kan zijn en wat voor maatregelen daar getroffen werden. Daarom hebben wij al heel vroeg extra stappen genomen."
De chipfabrikant doet dit om medewerkers alvast te laten wennen aan het dragen van mondbescherming. Want dat gaat er komen, is de verwachting van het management. "We doen het op vrijwillige basis, ook omdat het RIVM waarschuwt voor schijnveiligheid. We willen geen mondkapjes uit de gezondheidszorg halen, dus hebben we gekozen voor bandana's. De stap naar mondkapjes is dan voor onze mensen snel en logisch. Zo wennen we al aan het nieuwe normaal en blijven we vooraan staan."
Modeondernemer Dyanne Beekman richt zich momenteel op mondbescherming in het bedrijfsleven. "Ik krijg aanvragen binnen voor miljoenen mondkapjes." Beekman, die onder meer bedrijfskleding ontwerpt voor McDonalds, krijg vooral vanuit de horeca, musea en vakantieparken aanvragen binnen. Veel bedrijven hebben geen zin om te wachten en nemen het heft in eigen handen. Beekman bestelt de kapjes alleen bij de 121 fabrieken die voldoen aan Europese medische richtlijnen, en bestelt geen mondkapjes die voor de zorg bestemd zijn.
"Parallel aan deze bestellingen, ben ik ook aan het nadenken over de toekomst van mondbescherming", zegt Beekman. "Ik zie een soort katoenen kapjes voor me, waarvan het filter kan worden vervangen. Zo hoeven er ook geen bergen kapjes te worden weggegooid en hebben we in de toekomst minder kans op een grondstoffentekort."
Ook Beekman gaat uit van 'een nieuw normaal' met andere normen en aangepaste gewoonten. Om wat rust te creÃ«ren in het huidige 'mijnenveld', hoopt ook zij op snelle richtlijnen van de overheid.