Webwinkelreus Amazon profiteert fors van de coronacrisis. De omzet in het eerste kwartaal is uitgekomen op ruim 75 miljard dollar, zo'n 26 procent meer dan het eerste kwartaal van vorig jaar.
Dat komt neer op een omzet van 9700 dollar per seconde. Vooral in de Verenigde Staten is het bedrijf 'onmisbaar' nu veel Amerikanen gedwongen in hun huis moeten blijven en veel online bestellen. Daarnaast nemen bedrijven extra clouddiensten af en heeft de videodienst Prime Video meer abonnees. Amazon heeft een beurswaarde van meer dan 1 biljoen euro, oftewel 1000 miljard.
Om de enorme vraag aan te kunnen heeft Amazon 175.000 extra personeelsleden ingehuurd. Daarmee komt het totaal aantal medewerkers op bijna een miljoen uit.
Tegenover de gestegen inkomsten staan wel gestegen kosten. Het bedrijf geeft na kritiek van eigen medewerkers namelijk meer uit voor betere werkomstandigheden. Zo investeert Amazon in coronatesten voor het personeel en zijn bij de enorme distributiecentra warmtebeeldcamera's opgehangen. Op die manier wordt gecontroleerd of medewerkers geen temperatuursverhoging hebben.
Voor het huidige kwartaal kunnen de kosten oplopen met 4 miljard, waardoor het bedrijf per saldo mogelijk verlies draait. Afgelopen kwartaal was er nog een winst van 2,5 miljard dollar.
Sinds maart richt Amazon zich meer op de Nederlandse markt. Uit gegevens over het zoekverkeer op Google blijkt dat Amazon bij de lancering even de meestgezochte webwinkel in Nederland was, maar inmiddels is de populariteit teruggezakt. Bol.com, Coolblue en Wehkamp zijn populairder dan de Amerikaanse site.
Ook kleinere webwinkels merken de komst van het Amerikaanse bedrijf, zoals gameverkoper Allyourgames. Dat bedrijf zet in een halve dag om wat Amazon in één seconde verdient. De webshop ziet soms aanbiedingen bij Amazon met prijzen waarvoor Nederlandse bedrijven de games niet kunnen verkopen.
"Ik vraag me af hoe ze spellen soms voor dat geld kunnen aanbieden", zegt Jessien van Siphout, oprichter van de webwinkel Allyourgames. "Het gaat soms richting de kostprijs. Dat kunnen we nooit voor die prijs aanbieden, want we moeten bezorging betalen en ons personeel. Wij zouden er dan geld op moeten toeleggen."
Hij wijst erop dat de aanbiedingen bij Amazon van korte duur zijn. Prijzen schieten soms weer omhoog, tot boven in Nederland gebruikelijke bedragen. De prijsvergelijker budgetgaming.nl meldt dat inmiddels ongeveer 20 procent van alle bezoekers doorklikt op prijzen van Amazon.
Al met al klagen webwinkeliers niet over de komst van Amazon. Ze zien het bedrijf als kans, omdat het ook een platform biedt aan winkeliers om hun spullen aan te bieden.
Nederlandse webwinkels zien hun omzet met de komst van de webwinkelreus niet dalen. De meeste verkopen de laatste tijd juist meer, als gevolg van de coronacrisis. Eerder deze week bleek dat veel online winkels 60 tot 70 procent meer omzetten sinds de coronamaatregelen.