De Nederlandse overheid heeft al weken de mogelijkheid om iedere dag duizenden extra tests op het coronavirus uit te voeren, maar maakt daar geen gebruik van. Via een Duits laboratorium kunnen twee maanden lang 5000 tests per dag worden afgenomen. Het zou de Nederlandse testcapaciteit bijna verdubbelen.
Het ministerie van Volksgezondheid laat weten dat er nu en voor de uitbreiding op 11 mei voldoende capaciteit is om de doelgroepen te testen die daarvoor zijn aangewezen. "Het is goed om te weten dat meer testen beschikbaar zijn, mochten we dat in de toekomst nodig hebben. Bijvoorbeeld als de doelgroepen over een half jaar of een jaar nog verder uitgebreid worden maar voor dit moment hebben we het niet nodig."
In Nederland worden nu zo'n 7000 mensen per dag getest, dat zijn vrijwel allemaal zorgmedewerkers en kwetsbare patiënten. Per 11 mei moeten dagelijks 10.000 testen mogelijk worden. Ook leraren en medewerkers van de kinderopvang die klachten hebben, worden dan getest.
Minister De Jonge van Volksgezondheid noemde het tekort aan testmaterialen een "limiterende factor" bij het verder verhogen van de testcapaciteit. Op grote schaal testen in Nederland is wel een van de voorwaarden die het Outbreak Management Team (OMT) heeft gesteld aan versoepeling van de coronamaatregelen.
Met de Duitse testen kan het Nederlandse testbeleid worden verruimd. "De komende maanden hebben we genoeg materialen om zo'n 5000 testen voor Nederland te doen", zegt de Duitse viroloog Roger Grosser van het Labor Dr. Wisplinghoff tegen de NOS. In het grote laboratorium in Keulen hebben ze voldoende van de noodzakelijke chemische stoffen om 11.000 tests per dag uit te voeren.
De aanbieding van het Duitse lab is al twee weken oud, blijkt uit een e-mail in handen van de NOS, die via de Nederlandse partner U-Diagnostics in Baarn is gestuurd naar het ministerie van Volksgezondheid. "Pas eergisteren kregen we voor het eerst een telefoontje van coronagezant Feike Sijbesma. We moeten nu nog zien wat daar uitkomt", zegt directeur Albert Zwart van U-Diagnostics.
Nederland heeft overigens wel genoeg laboratoria om 17.500 tests per dag uit te voeren (en zelfs 29.000 bij langere werkdagen), maar dus onvoldoende materialen om die aantallen te halen.
Om het coronavirus bij iemand aan te tonen wordt met wattenstokje keel en neusslijm afgenomen. In een laboratorium wordt vervolgens het RNA (genetisch materiaal) uit de monsters geïsoleerd. Als genetisch materiaal vrijgemaakt is uit een monster, gaat dat vervolgens in een PCR-testapparaat om te kijken of het om het coronavirus gaat. Voor beide handelingen is speciale chemische vloeistof nodig, waar wereldwijd veel vraag naar is.