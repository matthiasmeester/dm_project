Op het Oude Raadhuisplein in Huizen (Noord-Holland) zijn twee gewonden gevallen bij een ongeval met een auto. Het gaat om de bestuurder van de auto en een voorbijganger. Beiden zijn buiten levensgevaar.
Het is nog onduidelijk wat er precies is gebeurd. De politie vermoedt dat de bestuurder onwel is geraakt. Het Team Tactische Ondersteuning Verkeersongevallen en de afdeling Verkeersongevallenanalyse van de politie doen onderzoek naar de oorzaak van het ongeluk.
De auto reed rond 15.30 uur met hoge snelheid het plein op en belandde daar op zijn kop.
Op foto's en videobeelden is te zien dat de anti-ramkraakpaaltjes voor een juwelier fors zijn beschadigd.
NH Nieuws meldt dat de automobilist 200 meter eerder schade aanrichtte bij een fietsenhandel.
Ook de gevel van de juwelier en een naastgelegen interieurwinkel zijn fors beschadigd. De afdeling Bouw- en Woningstoezicht van de gemeente Huizen onderzoekt de schade aan het pand, waar beide zaken gevestigd zijn.