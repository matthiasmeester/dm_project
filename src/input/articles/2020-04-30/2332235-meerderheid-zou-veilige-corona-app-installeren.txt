Ruim de helft van de Nederlanders zal een corona-app op zijn telefoon zetten als die app voldoet aan alle eisen op het gebied van privacy en veiligheid. Volgens het AD blijkt dat uit onderzoek van de Erasmus Universiteit in Rotterdam.
De universiteit ondervroeg een naar eigen zeggen representatieve groep van 900 Nederlanders. Vooral jongeren en jongvolwassenen tonen zich bereid om een app te installeren die gebruikers er via bluetooth op wijst dat ze in de buurt zijn van een coronapatiÃ«nt.
Er is ook een groep Nederlanders die nog twijfelt, maar die zegt dat ze onder bepaalde voorwaarden wel zijn te overtuigen. Zo zou een deel de app alleen installeren als het daarmee mogelijk wordt om weer in grotere groepen samen te komen, bijvoorbeeld voor een verjaardag.
Het kabinet gaat er bij de plannen voor een corona-app van uit dat 60 procent van de Nederlanders zo'n app moet hebben om hem een succes te laten worden. De Rotterdamse onderzoekers denken op basis van hun studie dat die dekkingsgraad haalbaar is, aldus het AD.
Een app die aan alle privacy- en veiligheidseisen voldoet, is er overigens nog niet. Het kabinet maakte deze maand een voorselectie van zeven apps, maar die voldeden geen van alle. Daarop maakte minister De Jonge bekend dat het plan terug naar de tekentafel gaat.