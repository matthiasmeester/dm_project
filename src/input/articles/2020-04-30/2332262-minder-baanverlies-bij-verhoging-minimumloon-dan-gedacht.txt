Het minimumloon kan worden verhoogd, zonder dat er veel banen verloren gaan. Voorwaarde is wel dat AOW en bijstand niet mee stijgen. Dat zegt het Centraal Planbureau (CPB) op basis van nieuwe berekeningen.
Bij een toename van 20 procent van het minimumloon, verdwijnen op de lange termijn ongeveer 36.000 banen. Alleen wanneer de laagste lonen met 40 procent omhoog gaan, krimpt de totale werkgelegenheid met ongeveer 2 procent (arbeid wordt dan te duur). In dat geval verdwijnen 180.000 banen.
In Nederland worden zo'n 500.000 banen in Nederland betaald op het niveau van het wettelijk minimumloon en bijvoorbeeld de bijstand en de AOW zijn eraan gekoppeld. Voor mensen van 21 jaar en ouder is het minimumloon nu 1653,60 euro per maand.
Om baanverlies te voorkomen, mogen sociale uitkeringen niet ook nog eens omhoog, zegt het CPB. Uitkeringen zoals de bijstand zijn gebonden aan het minimumloon. Wanneer dat stijgt, wordt ook de bijstand automatisch ruimer en wordt het minder aantrekkelijk om te werken.
Vakbonden pleiten al geruime tijd voor een verhoging van het minimumloon. Hier en daar bestond de vrees dat werkgevers personeel massaal zouden ontslaan als zij meer loon zouden moeten betalen. Het CPB denkt dus dat dat meevalt. Dat de onderzoekers de ramingen nu bijstellen, komt doordat er de laatste tijd meer onderzoek is gedaan naar de verhoging van het minimumloon.
Volgens CPB-onderzoeker Jan-Maarten van Sonsbeek kunnen politieke partijen met de uitslag van het onderzoek aan de slag, bijvoorbeeld bij het schrijven van hun programma voor de Tweede Kamerverkiezingen van volgend jaar.
De SP in de Tweede Kamer ziet in het CPB-onderzoek een extra argument om het minimumloon snel te verhogen. De oppositiepartij heeft dat al eerder voorgesteld, maar het kabinet zag daar niets in, onder meer omdat het banen zou kosten. "Vandaag blijkt dat dat niet klopt", zegt de SP. 
Volgens partijleider Marijnissen past verhoging van het minimumloon goed bij deze tijd: "Iedereen klapt voor de mensen met een vitaal beroep. Veel van hen verdienen op of rond het minimumloon. Laten we onze waardering omzetten in een substantiÃ«le loonsverhoging." 