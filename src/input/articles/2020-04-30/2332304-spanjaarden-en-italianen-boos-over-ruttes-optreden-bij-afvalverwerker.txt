In Spanje en Italië is verontwaardigd gereageerd op het gedrag van premier Mark Rutte bij het bezoek aan een afvalverwerkingscentrale in Den Haag. Rutte was daar gisteren om de vuilverwerkers een hart onder de riem te steken.
Een van de werknemers riep naar de premier dat Nederland aan Italië en Spanje "niet dat geld" moet geven. Rutte aarzelde even, zei toen "Ik onthoud dit!" en stak zijn duim op.
In Spanje werd het onder meer opgepikt door een commerciële zender, die het best bekeken journaal van Spanje uitzendt.
De zender veranderde de volgorde van de beelden, waardoor het lijkt alsof Rutte lachend wegloopt na een gesprek met de vuilverwerker. Dat maakte op sociale media boze reacties los. De publieke omroep zond de beelden wel in de goede volgorde uit.
NOS-correspondent Rop Zoutberg: "De Spanjaarden voelen zich vernederd door de video. Mensen snappen niet waarom Rutte zo reageert". Volgens Zoutberg zien veel Spanjaarden Ruttes reactie als "een schop na", terwijl ze nog met de ellende van het coronavirus kampen.
"De Spanjaarden willen dat er snel een Europees herstelfonds komt, maar snappen niet waarom landen als Nederland daar allerlei voorwaarden aan verbinden. Dat wordt als onterecht gezien", zegt Zoutberg. "Premier Sánchez vatte het vorige week als volgt samen. Hij zei: 'Dit is een oorlog, en als je solidair wilt zijn, stel je daar geen voorwaarden aan'."
Ook in Italië werd het fragment door grote nieuwssites opgepakt. Op sociale media uiten sommige Italianen hun verontwaardiging. "Wacht maar tot bij jullie een dam instort en jullie in zee verdwijnen", schrijft iemand op Facebook.
Dat Rutte in de video laconiek reageert, past volgens de Italianen in een patroon, zegt NOS-correspondent Mustafa Marghadi. "Het begon met een uitspraak van eurovoorzitter Dijsselbloem. Hij suggereerde twee jaar geleden dat de zuidelijke landen maar minder geld moesten uitgeven aan vrouwen en drank, om de schuld omlaag te krijgen. Italië voelt zich niet serieus genomen door Nederland."
Doordat een vuilnisman vanuit het niets over de financiële steunt begint, krijgen de Italianen het idee dat niet alleen de Nederlandse politiek op hen neerkijkt, maar ook de burgers zelf, zegt Marghadi. "Nederland is bot, gierig en hypocriet, vinden de Italianen. Ze vinden Nederlanders niet solidair genoeg."
Italië en Spanje zijn beide zwaargetroffen door corona. De zuidelijke lidstaten pleiten daarom onder meer voor de uitgifte van eurobonds (euro-obligaties), waarbij de eurolanden gezamenlijk geld lenen. Nederland, Duitsland en andere noordelijke landen voelen daar niets voor, omdat zij dan mede opdraaien voor de schulden van de zuidelijke landen.
Spanje en Italië willen bovendien zonder al te strenge voorwaarden aanspraak kunnen maken op geld uit het Europees Stabilisatie Mechanisme (ESM). Maar leningen uit die pot van honderden miljarden worden niet zomaar verstrekt: alle EU-lidstaten moeten daarvoor akkoord gaan .
Eurobonds: Gezamenlijke Europese leningen waar alle landen gezamenlijk garant voor staan. 'Bond' is het Engelse woord voor obligatie, een schuldlening.
ESM: het Europees Stabiliteitsmechanisme. Dat is een leningenprogramma van eurolanden voor eurolanden, dat in de crisisjaren na 2008 is opgericht om landen als Griekenland en Spanje te redden.
Lees hier meer: Eurobonds, coronabonds of collectebus, hoe gaan landen elkaar helpen?