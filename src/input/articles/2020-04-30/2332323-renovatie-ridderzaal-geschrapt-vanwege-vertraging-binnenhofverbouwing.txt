Het jaar uitstel van de grootscheepse renovatie van het Binnenhof in Den Haag kost 25 miljoen euro. Dat schrijft staatssecretaris Knops van Binnenlandse Zaken aan de Tweede Kamer. Dat extra geld is onder meer nodig om het Binnenhofcomplex langer 'in de lucht' te kunnen houden.
De tegenvaller wordt grotendeels opgevangen door de renovatie van de zogenoemde Grafelijke zalen te schrappen. Die opknapbeurt stond op de begroting voor 20 miljoen. De resterende 5 miljoen "wordt opgevangen binnen de begroting van Binnenlandse Zaken".
De Grafelijke zalen is de naam van het voormalig paleis van de Graven van Holland dat midden op het Binnenhof staat. De Ridderzaal maakt deel uit van dat complex, net als de Rolzaal waar vanwege de coronacrisis tegenwoordig de wekelijkse ministerraad wordt gehouden.
De verbouwing van het Binnenhof werd in oktober met een jaar uitgesteld. Belangrijkste reden daarvoor was de stikstofcrisis, waarbij de overheid duizenden bouwprojecten moet stilleggen vanwege de schade aan de natuur.
Een andere reden was de uitbreiding van het aantal ondersteunende medewerkers voor Tweede Kamerleden. Die extra werknemers moeten ergens gehuisvest worden en daarvoor moet ruimte worden gemaakt in het ontwerp.
Over de renovatieplannen is al jaren veel geharrewar. Onder druk van Kamerleden werden vorig jaar de oorspronkelijk aangetrokken architecten aan de kant geschoven. Hun schetsen waren niet sober genoeg, vond de Kamer.
Bekijk hier de plannen die niet sober genoeg werden gevonden
Op dit moment is een team van zes architectenbureaus en vijf technisch adviseurs onder leiding van architect Pi de Bruijn bezig met het voorontwerp, schrijft Knops. De Bruijn had ook de leiding bij de vorige verbouwing begin jaren 90. Het idee is dat het voorontwerp klaar is voor de zomer.
Een jaar later, in het zomerreces van 2021, staat de verhuizing gepland van alle Binnenhofgebruikers naar andere gebouwen in Den Haag. De verwachting is dat ze 5,5 jaar later weer terug kunnen verhuizen. De totale kosten van het project worden geraamd op bijna een half miljard euro.