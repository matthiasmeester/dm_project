Het aantal geregistreerde misdrijven met een asielzoeker als verdachte is vorig jaar met ruim een kwart toegenomen. Dat staat in een incidentenoverzicht van het ministerie van Justitie en Veiligheid, waar De Telegraaf een conceptversie van in handen heeft.
In het overzicht staan bijna 5000 zaken, tegenover bijna 4000 in 2018. In diezelfde periode steeg het aantal asielzoekers veel minder, met drie procent naar bijna 55.000.
In het document schrijft het ministerie dat de toename deels is te verklaren door een andere manier van registreren. Meerdere misdrijven die tegelijk zijn gepleegd, worden hierdoor apart geregistreerd. Als voor dit verschil wordt gecorrigeerd, zou de toename nog altijd 22,4 procent zijn.
Onder de geregistreerde misdrijven waren 2100 winkeldiefstallen, een stijging van een kwart. Zakkenrollerij steeg met de helft naar ruim 300 en heling nam met twee derde toe naar bijna 200.
Op de lijst staan ook zwaardere misdrijven, zoals twee keer moord of doodslag (gelijk aan 2018). Het aantal pogingen tot moord of doodslag steeg met een kwart naar 30 en het aantal geregistreerde verkrachtingen verdubbelde naar 8.
In 60 procent van de verdenkingen gaat het om asielzoekers uit 'veilige landen'. Deze groep heeft weinig kans op een verblijfsvergunning. Van alle Algerijnse asielzoekers kwam vorig jaar bijna 40 procent in aanraking met de politie. Onder Marokkaanse asielzoekers was dit een derde.
Het ministerie wil nog niet reageren op de cijfers. "Dit overzicht is nog niet afgerond. Naar verwachting gaat het overzicht half mei naar de Kamer."
PVV-leider Geert Wilders vindt het onaanvaardbaar dat criminelen uit veilige landen, die geen recht hebben op asiel, toch het land binnenkomen. "Nederland is een beetje het walhalla voor mensen die eigenlijk geen asiel verdienen en dat weten ze zelf ook", zei hij in het NOS Radio 1 Journaal.
Hij vindt dat kansloze asielzoekers meteen moeten worden afgewezen en dus niet de procedure in mogen. Voor de criminelen wil Wilders een hardere aanpak. "Uitzetten of vastzetten."
Politiek verslaggever Xander van der Wulp: "Het is een herhalend verhaal. Opeenvolgende kabinetten krijgen dit probleem maar niet onder controle, ondanks stoere taal van verschillende staatssecretarissen."
Vorig jaar moest staatssecretaris Harbers aftreden vanwege dit incidentenoverzicht. Hij kwam onder vuur te liggen omdat zware misdrijven als moord, doodslag en kindermisbruik onder het kopje 'overig' waren gepresenteerd.
"In de Kamer ontstaat het beeld dat ook staatssecretaris Broekers grote woorden heeft maar weinig daden laat zien", zegt Van der Wulp.