De roep om de coronamaatregelen verder en sneller te versoepelen lijkt sterker te worden. Gisteren vroeg de Tweede Kamer het kabinet of sectoren als de horeca met de nodige aanpassingen niet eerder open kunnen. Iets waar ondernemersverenigingen eerder al voor pleitten. Ernst Kuipers, voorzitter van het Landelijk Overleg Acute Zorg, gaf aan dat in zijn ogen versoepeling eerder dan eind mei mogelijk moet zijn.
Vandaag bleef hij bij dat standpunt. "Je moet versoepelen, maar wel zo gecalculeerd mogelijk. Ik zeg niet dat het morgen al moet gebeuren, wel dat we de komende periode moeten gebruiken om vooruit te kijken."
Kuipers verwacht dat de druk op de zorg de komende maand verder zal afnemen en dat de kans op meer infecties door het openen van scholen klein is. "Als dat zo uitpakt, moeten de volgende versoepelingsmaatregelen al klaarstaan."
Piet Batenburg, bestuursvoorzitter van het Catharina Ziekenhuis Eindhoven, vindt het daarvoor echt te vroeg. Hij spreekt namens de Brabantse ziekenhuizen. "Ons personeel werkt nog steeds onder hoogspanning. Tegelijkertijd moeten we ook de medisch urgente zorg weer gaan opstarten."
Het is een fragiel evenwicht, zegt Batenburg. "Als de regels worden losgelaten is de kans dat het ontspoort heel erg groot. We kunnen van het personeel in de Nederlandse ziekenhuizen niet nogmaals die enorme spankracht verwachten."
Vanuit economisch perspectief vindt hij de roep om versoepeling begrijpelijk, maar vanuit medisch perspectief zorgelijk. "Onze krachtige oproep aan Nederland en de regering is: deze lijn vasthouden, hoe moeilijk het ook is. Het virus is niet weg. Als er een tweede piek komt, ontstaan hier Italiaanse toestanden."
Hans Kuijsten, intensivist bij het Elisabeth TweeSteden Ziekenhuis in Tilburg, vindt het "een beetje eng" om te zien dat het straatbeeld langzaam weer meer gevuld raakt. "We zijn nog lang niet terug bij normaal. Op intensive cares moet nog steeds personeel werken dat er normaal gesproken niet werkt."
Hoewel hij de situatie langzaam ziet stabiliseren, durft hij niet te denken aan een weer toenemende belasting. "Als het weer opvlamt, kunnen wij dat moeilijk behappen. Onze mensen hebben de afgelopen periode hele lange diensten gedraaid. We hebben ze ziek, zwak en misselijk aan het bed moeten zetten. Ze hebben echt even lucht nodig en moeten zich psychisch kunnen herpakken."
Premier Rutte zei gisteren in een Kamerdebat niet te verwachten dat de beperkingen snel worden versoepeld. "De ziekenhuizen zijn nog steeds overbelast", benadrukte hij.
Verhalen rond het coronavirus bundelen we op aparte pagina's. Klik hier voor achtergrond- en uitlegverhalen. Klik hier voor onze serie 'In de frontlinie', waarin zorgmedewerkers dagelijks hun verhaal vertellen. Verhalen uit het dagelijks leven zijn hier te vinden. Het belangrijkste sportnieuws is hier verzameld. Klik hier voor antwoorden op vragen rond corona. En hier voor de bijzondere verhalen uit het buitenland.