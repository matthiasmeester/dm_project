Vaughan Gething, de minister van Volksgezondheid van Wales, zal de volgende keer beter opletten bij een online vergadering. Tijdens een bespreking via Zoom met parlementsleden had hij niet door dat zijn microfoon aan stond en hoorden zijn collega's hoe hij parlementslid Jenny Rathbone beledigde.
"What the f*** is the matter with her", zei Gething nadat Rathbone vragen aan hem stelde over onder meer tests in verband met het coronavirus. Hij beantwoordde de vragen, maar uitte daarna zijn frustratie terwijl zijn microfoon nog steeds aan stond.
De voorzitter van de vergadering vroeg vervolgens aan Gething om de microfoon uit te schakelen. Verdere opmerkingen van de minister werden hierdoor onverstaanbaar.
Op Twitter heeft Gething laten weten zich te schamen over zijn opmerkingen na de gestelde vragen. Hij heeft zijn excuses aangeboden aan Rathbone en aangeboden om erover te praten als zij dat wil.