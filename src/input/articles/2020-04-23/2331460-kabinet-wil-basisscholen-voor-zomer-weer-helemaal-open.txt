Het kabinet wil dat basisschoolleerlingen in juni weer de hele week naar school gaan, net als voor de coronacrisis. Als de eerste weken van de heropening zonder problemen verlopen, zal dat gebeuren. Dat zeggen bronnen tegen de NOS.
Door nog voor de zomervakantie terug te schakelen naar gewone schooldagen kan de achterstand die kinderen oplopen beperkt blijven.
Dinsdag werd bekend dat de basisscholen vanaf 11 mei weer open mogen. Het RIVM acht het openen van de scholen veilig genoeg, omdat kinderen een relatief kleine rol spelen in de verspreiding van het virus. Per dag mag maximaal de helft van de leerlingen op school zijn. Voor het speciaal onderwijs geldt die beperking niet, daar mogen ze gelijk met alle leerlingen starten.
Het voortgezet onderwijs gaat hoogstwaarschijnlijk 2 juni van start, mits er in de tussentijd geen uitbraken van het virus zijn op scholen. Daar moeten leerlingen 1,5 meter afstand tot elkaar houden.
De datum waarop de scholen weer terugschakelen naar reguliere lesdagen is nog niet zeker. Dat zou mogelijk al kunnen op 2 juni (1 juni valt op Tweede Pinksterdag). In dat geval kunnen scholen, afhankelijk van de vakantieregio, nog vier tot zes weken les op de 'oude manier' geven.
Gisteren kwamen de onderwijsorganisaties met een gezamenlijk protocol voor de opening van de scholen na de meivakantie. Zij willen dat kinderen afwisselend hele dagen naar school gaan, in plaats van halve dagen. Dat laatste zou namelijk voor teveel contactmomenten gedurende de dag zorgen. Het is aan basisscholen zelf of ze dit advies overnemen.
Ouders mogen volgens het protocol niet meer in het schoolgebouw en op het schoolplein komen. Het is nog niet bekend of dit ook blijft gelden als de scholen weer terugschakelen naar de oude situatie.