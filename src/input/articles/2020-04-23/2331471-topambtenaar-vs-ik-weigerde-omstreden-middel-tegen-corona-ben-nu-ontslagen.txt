Het omstreden medicijn hydroxychloroquine heeft een Amerikaanse topambtenaar de kop gekost. Dat is althans de lezing van Rick Bright, de directeur van het instituut waar gewerkt wordt aan een coronavaccin.
Anonieme bronnen uit de kringen van president Trump beweren tegenover Politico en The New York Times dat deze overplaatsing er al een tijdje aan zat te komen, onder meer vanwege Brights confronterende stijl van leidinggeven. Bright zegt zelf dat hij de laan uit moest omdat hij weigerde het medicijn breed beschikbaar te maken voor Amerikanen.
Het medicijn, hydroxychloroquine, is ooit ontwikkeld als medicijn tegen onder andere malaria. President Trump heeft het meermaals aangeprezen als kansrijke corona-bestrijder. Hij noemde het vorige maand een een potentiële "game changer in de geschiedenis van de geneeskunde".
Ook de conservatieve Braziliaanse president Bolsonaro heeft zijn enthousiasme erover geuit, maar een video waarin hij zei dat medicijn "overal werkt waar het gebruikt wordt" is van sociale media verwijderd als nepnieuws, riskant voor de volksgezondheid.
Bright stond er naar eigen zeggen op om hydroxychloroquine eerst op kleine schaal te testen. "Ik ben bereid om naar alle opties te kijken en outside the box te denken voor effectieve behandelingen, maar ik weiger om een onbewezen medicijn op aanvraag beschikbaar te stellen aan het Amerikaanse publiek."
In een verklaring aan Amerikaanse media schrijft Bright dat "potentieel gevaarlijke medicijnen nu worden aangeprezen door mensen met politieke connecties. Ik ben ervan overtuigd dat ik ben overgeplaatst omdat ik erop stond dat de miljarden dollars voor de bestrijding van covid-19 besteed worden aan veilige en wetenschappelijk solide oplossingen, en niet aan medicijnen en vaccins die wetenschappelijk onhoudbaar zijn."
Hydroxychloroquine wordt vanuit verschillende kringen gezien als kansrijk medicijn tegen corona, maar tot nu toe is er geen bewijs dat het ook werkt. Een recente studie onder Amerikaanse veteranen wees zelfs in een tegengestelde richting, omdat er juist meer mensen overleden na gebruik van het medicijn. Het ging echter om een kleine groep proefpersonen, en het onderzoek is nog niet 'peer-reviewed', doorgelicht door wetenschappelijke collega's. Een recent onderzoek in Brazilië had dezelfde uitkomst. Nederlandse artsen en onderzoekers zijn daarom terughoudend in het inzetten van het middel.
In een reactie op het ontslag van Bright zei Trump woensdagavond tijdens een persconferentie: "Ik heb die naam nog nooit gehoord, hoor die nu voor het eerst. Wanneer is dit gebeurd? Die gast zegt dat hij uit zijn baan geduwd is. Misschien klopt dat, misschien niet. Ik zou eerst de andere kant moeten horen."