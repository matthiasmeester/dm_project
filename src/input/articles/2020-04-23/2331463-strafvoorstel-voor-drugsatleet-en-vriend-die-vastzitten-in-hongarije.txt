Het Openbaar Ministerie in Hongarije doet 'drugsatleet' Roelf B. en zijn schoolvriend Gert-Jan N. een strafvoorstel. Als de mannen uit Stadskanaal akkoord gaan met een celstraf van tien en acht jaar, komt er geen strafproces en ontlopen ze mogelijk een levenslange gevangenisstraf.  De Nederlanders werden vorig jaar zomer tijdens het Sziget-festival in de Hongaarse hoofdstad Boedapest betrapt bij het verkopen van drugs aan andere bezoekers. Ze hadden totaal twintig kilo xtc-pillen en joints bij zich.
Beiden worden verdacht van grootschalige drugssmokkel. De maximale straf voor dit misdrijf is in Hongarije levenslang.
Roelf B. gold in de atletiekwereld als een talentvolle sprinter. In juli vorig jaar stond hij in de finale van de 100 meter op de NK Atletiek. Hij kwam eerder in actie op het Europese Kampioenschap onder 23 jaar op de 4x100 meter.
Het OM in Hongarije beschouwt N. als het brein achter de drugssmokkel en doet hem daarom een strafvoorstel van tien jaar, tegen acht jaar voor Roelf B. "Op de prijslijsten die de twee verdachten verspreidden, stond het telefoonnummer van N.", zegt een woordvoerder.
Als de Nederlanders het voorstel accepteren, komt er geen proces, zegt het OM: "Er komt alleen een korte zitting waarin de rechter zich buigt over het overeengekomen voorstel, om te controleren of alles volgens de regels is gegaan."
Het strafvoorstel wordt gedaan om administratieve redenen. Hongarije kampt met een achterstand in de behandeling van rechtszaken. De advocaten van de twee verdachten gaan nu met hen overleggen over het strafvoorstel dat is gedaan.
Péter Enzsöl, de advocaat van N., laat aan RTV Noord weten nog niet te kunnen reageren, omdat hij de officiële aanklacht en het voorstel van het OM nog niet heeft ontvangen. Atleet Roelf B. en zijn familie zijn niet op de hoogte van dit strafvoorstel. De Hongaarse advocaat van Roelf B. en zijn Nederlandse advocaat hebben de stukken nog niet ontvangen, omdat deze nog per post onderweg zijn.