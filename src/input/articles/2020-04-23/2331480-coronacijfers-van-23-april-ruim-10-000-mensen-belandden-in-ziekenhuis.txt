Het geregistreerde dodental in verband met het coronavirus is tussen 10.00 uur woensdag en 10.00 uur vandaag gestegen met 123. Gisteren waren dat er iets meer: 138. In totaal zijn sinds de start van de uitbraak 4177 overledenen gemeld aan het RIVM van wie is vastgesteld dat ze leden aan covid-19, de ziekte die door het virus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Dat zijn er vandaag 137. Dat is iets meer dan gisteren, toen 124 opnames werden gemeld.
In totaal zijn er nu 10.058 mensen die in het ziekenhuis liggen of hebben gelegen. Het RIVM maakt niet bekend hoeveel coronapatiënten op dit moment nog zijn opgenomen, omdat het aantal ontslagen niet bekend is. Volgens het instituut blijven zowel de opnames als de sterfgevallen "een dalende lijn vertonen".
Het instituut wijst er daarbij op dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Overigens telt het RIVM alleen overledenen mee die positief zijn getest op het coronavirus. Het CBS publiceerde eind vorige week cijfers die een indruk geven van het mogelijke aantal 'verborgen' coronadoden. Tot nu toe blijkt daaruit dat het aantal doden ongeveer twee keer hoger is dan door het RIVM wordt gemeld.
Het gaat bij deze totale 'oversterfte' vooral om mensen die overlijden buiten het ziekenhuis, zoals in verpleeghuizen. Die werden tot dusver nauwelijks getest en dus ook niet meegeteld als coronaslachtoffer.
Het aantal coronapatiënten op de intensive care daalde opnieuw, naar 1008. Dat zijn 42 bezette IC-bedden minder dan een dag eerder. Op het dieptepunt van de crisis steeg de bezetting van de IC-bedden met meer dan 100 per dag. Jaap van Dissel van het RIVM zei gisteren in de Tweede Kamer dat er 23.000 mensen meer op de intensive care hadden gelegen als Nederlanders zich niet zo goed aan de maatregelen hadden gehouden.
Van de Nederlandse IC-patiënten met corona liggen er 42 in Duitse ziekenhuizen, twee minder dan woensdag. Die twee patiënten zijn de afgelopen 24 uur teruggebracht naar Nederland.
Diederik Gommers zei eerder namens de Nederlandse Vereniging voor Intensive Care dat de landelijke maatregelen pas versoepeld kunnen worden als er niet meer dan 700 coronapatiënten op de IC liggen. In dat geval is het personeel op de IC's niet langer overbelast en kunnen ook operaties van niet-covid-patiënten weer echt op gang komen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.