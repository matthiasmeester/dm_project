De grote brand in de Deurnese Peel is onder controle. De vlammen zijn geblust, maar ondergronds smeult het veen nog. Omdat dit een hardnekkig soort brand is, denkt de brandweer nog weken bezig te zijn met nablussen. De circa honderd bewoners van de 59 geëvacueerde woningen rond het natuurgebied zijn geïnformeerd dat zij terug naar huis kunnen. Bij metingen van de brandweer zijn geen gevaarlijke stoffen meer aangetroffen.
De brand heeft 800 hectare van het 1000 hectare grote natuurgebied verwoest, blijkt na een luchtinspectie van vandaag. Dat is twee keer zoveel als eerder gedacht. De brand was al aangemerkt als de grootste Nederlandse natuurbrand in 40 jaar tijd. 800 hectare staat gelijk aan 8 vierkante kilometer.  Op dronebeelden is de schade goed te zien: 
Vannacht was het nog even spannend voor de bewoners tussen de Deurnese Peel en de naastgelegen Mariapeel. Zij werden gewaarschuwd dat ze mogelijk geëvacueerd moesten worden, maar de brandweer heeft dat weten te voorkomen. "Vannacht hebben we alles ingezet op de stoplijn bij het zuidelijke gedeelte van de brand, waar mensen wonen en vee zit."
Woordvoerder Tom Driessen van de brandweer is blij dat het erop zit. "Het was een enorme klus voor ons. Ook voor de mensen van de vrijwillige brandweer die dit als hobby doen en het zo professioneel aanpakken. Ik ben blij dat het afgelopen is en dat ze de rust kunnen pakken die ze zo verdienen."
Volgens Driessen is 90 procent van de brandweermannen die in Deurne hebben meegeholpen afkomstig van de vrijwillige brandweer. "We zijn hun werkgevers dan ook erg dankbaar dat ze hiervoor vrij hebben kunnen krijgen."
De bewoners van het Limburgse dorp Herkenbosch mogen weer naar huis. Dat heeft burgemeester de Boer-Beerta van de gemeente Roerdalen vandaag in overleg met de Veiligheidsregio Limburg-Noord besloten. De ongeveer 4200 inwoners moesten dinsdagnacht allemaal hun huis uit vanwege een natuurbrand in de buurt.
De brand is nu onder controle. Volgens de burgemeester is uit de laatste metingen gebleken dat de rookoverlast sterk is afgenomen en dat de rook geen gevaar vormt voor de gezondheid van de inwoners. Wel duurt het blussen naar verwachting nog dagen.