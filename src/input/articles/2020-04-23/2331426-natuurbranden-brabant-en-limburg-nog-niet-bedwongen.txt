De twee grote natuurbranden in het zuiden van het land hebben zich vannacht niet uitgebreid, maar zijn ook nog niet onder controle. Dat zeggen woordvoerders van de veiligheidsregio's in Brabant en Limburg. Bij de branden in het Brabantse natuurgebied de Deurnese Peel en bij het Limburgse dorp Herkenbosch zijn geen vlammen te zien, maar komt wel nog rook uit zogeheten hotspots onder de grond.
De branden zijn respectievelijk 400 en 200 hectare groot. Positief is dat de wind vandaag waarschijnlijk in kracht afneemt. Dat maakt het voor de brandweer makkelijker de branden te beperken en te bestrijden.
Het werk van de brandweer is erop gericht de grens rond de branden, de zogenoemde stoplijnen, nat te houden. "We hebben te maken met een veenbrand, die pruttelt onder de grond en zo weer kan opspelen", zegt een brandweerwoordvoerder bij de Deurnese Peel in het NOS Radio 1 Journaal. "Vannacht hebben we alles ingezet op de stoplijn bij het zuidelijke gedeelte van de brand, waar mensen wonen en vee zit."
De brand is niet uit, maar "we hebben zodanig afgegrendeld dat we geen ongecontroleerde brand meer hebben", zegt de brandweer in deze video.
De brand in de Deurnese Peel is volgens de brandweer de grootste Nederlandse brand in veertig jaar. Een deel van de omwonenden is geëvacueerd, maar mocht gisteravond weer naar huis. Andere omwonenden werden vannacht juist gewaarschuwd dat ze mogelijk hun huis uit moeten. Zover kwam het niet: de brandweer is er naar eigen zeggen in geslaagd de "linies af te grendelen".
Het Limburgse Herkenbosch werd gisteren ontruimd vanwege de hoge concentratie koolmonoxide die door de brand vrijkwam. De bewoners kunnen nog altijd niet naar huis. De brandweer meet vandaag de luchtkwaliteit in het dorp en overlegt vanaf 12.00 uur met de gemeente over wanneer de bewoners weer kunnen terugkeren.
Ook bij Herkenbosch ligt de nadruk op de stoplijnen. Tanks van defensie hebben volgens een woordvoerder de hele nacht gewerkt om de stoplijn om te woelen, zodat de droge grond het bluswater van vliegtuigen en helikopters beter opneemt. Drones met hittesensoren zoeken naar hotspots.
Een derde natuurbrand ontstond vannacht bij het Noord-Limburgse dorp Tienray. Een gebied van 200 bij 350 meter stond in brand, maar werd al rond 04.00 uur vannacht bedwongen. De brandweer verwacht nog geruime tijd bezig te zijn met nablussen. Over de oorzaak is nog niets bekend. In de omgeving van de brand is weinig bebouwing en voor zover bekend zijn geen omwonenden geëvacueerd.