Consumenten passen hun gedrag wereldwijd aan en dat merkt levensmiddelenconcern Unilever. Het bedrijf met hoofdkantoren in Londen en Rotterdam verkoopt veel meer zeep en andere hygiëneproducten, maar de verkoop van ijs is flink afgenomen.
"Het consumentengedrag verandert door deze crisis blijvend", zegt Alan Jope, de hoogste baas van het concern, tegen de NOS. "Mensen hebben meer aandacht voor hygiëne. Ze kopen meer handzeep, vitamines en supplementen. Dat zet waarschijnlijk door."
Ook worden er steeds meer producten online verkocht, wat ook bij eerdere virusuitbraken gebeurde. "Ik werkte in China tijdens de uitbraak van sars", zegt Jope. "Toen kwam online winkelen enorm van de grond. Dit is ook een moment waarbij online winkelen een groter onderdeel van ons leven wordt."
Voor Unilever betekent de uitbraak dat er al met al geen groei is van de omzet. Waar de verkoop van zeep enorm stijgt, daar daalt de verkoop van producten voor restaurants zoals handijsjes. "40 procent van al ons ijs wordt buitenshuis gegeten, vooral door toeristen", zegt Jope.
Unilever wilde 3 tot 5 procent groeien dit jaar, maar dat zit er waarschijnlijk niet in. Wel blijft Unilever dividend uitkeren aan de aandeelhouders. Sommige bedrijven zien daar in tijden van crisis van af. Jope vindt dat het juist nu door moet gaan.
"Deze betalingen gaan vaak naar gepensioneerden, naar pensioenfondsen", zegt Jope. "Gepensioneerden rekenen op ons dividend voor hun inkomen. Wij zorgen voor onze mensen en klanten en dus ook voor de gepensioneerden die afhankelijk zijn van ons dividend." Hij benadrukt dat Unilever er financieel sterk voorstaat.