Ben Smith, de topman van luchtvaartmaatschappij Air France-KLM ziet af van zijn bonus voor dit jaar. Hij zou een extra bonus krijgen als Air France-KLM erin zou slagen miljarden aan noodsteun binnen te halen wegens de coronacrisis. Daarop ontstond ophef.
Ook ziet KLM-topman Pieter Elbers af van 20 procent van zijn vaste salaris. Smith heeft eerder al toegezegd daarvan een kwart in te leveren. De beslissing nu ook af te zien van zijn bonus is volgens Smith een logisch gevolg daarvan.
"Ik wil de belofte van 16 maart om mijn salaris tijdens de coronacrisis met een kwart te verminderen, nog eens herhalen", schrijft Smith. "Die hield uiteraard ook in dat ik dit jaar afzie van mijn bonus."
Minister Hoekstra noemt het in een reactie verstandig en terecht dat het bonusvoorstel voor Smith van tafel is. "Een bonusverhoging past niet in deze zware crisis waarin iedereen om offers wordt gevraagd", zegt Hoekstra. Hij voegt eraan toe dat als de staat steun geeft aan bedrijven die door de coronacrisis in de problemen zijn gekomen, er ook offers worden gevraagd van het management en personeel.
Voordat bekend werd dat Smith van zijn bonus afziet, zei de minister al dat de discussie rondom de bonus de gesprekken over staatssteun 'bemoeilijkt'. Achter de schermen wordt al weken gesproken over een steunpakket om het luchtvaartbedrijf overeind te houden. Ingewijden melden dat die gesprekken in de laatste fase zijn, maar zwaar onder vuur kwamen te liggen.
"Als een bedrijf staatssteun krijgt, dan kan er op dat moment geen sprake zijn van bonussen," zei de minister. Of de Nederlandse steun ook echt van tafel zou gaan als de bonus zou worden doorgezet, wilde de minister niet hardop zeggen.
Uit een document dat in aanloop naar de aandeelhoudersvergadering is gepubliceerd, blijkt dat Air France-KLM de bonus van topman Ben Smith vanwege de coronacrisis wilde aanpassen. Naast het vaste salaris van 900.000 euro per jaar krijgt de topman een variabele beloning die kan oplopen tot 122 procent van die negen ton, oftewel ruim een verdubbeling van zijn beloning.
Het bedrijf wilde dat het variabele deel onder meer zou worden bepaald door de steun en financiering die Smith zou weten binnen te behalen. Of het om private of publieke steun gaat werd in het midden gelaten. Duidelijk was wel: hoe hoger de steun, hoe hoger de bonus van Smith.
De Nederlandse staat heeft 14 procent van de aandelen. Hoekstra zei eerder die positie te willen gebruiken. "We hebben het bedrijf laten weten tegen te zijn en zullen tegenstemmen als het in stemming wordt gebracht op de aandeelhoudersvergadering".
Ook in de Tweede Kamer werd van links tot rechts verontwaardigd gereageerd op de plannen van Air France KLM.