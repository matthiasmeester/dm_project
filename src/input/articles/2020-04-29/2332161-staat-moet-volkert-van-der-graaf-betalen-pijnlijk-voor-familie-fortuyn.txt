De Staat der Nederlanden moet Volkert van der Graaf, de moordenaar van Pim Fortuyn, 2829 euro betalen. Dat bedrag bestaat uit een dwangsom van 1260 euro waar Van der Graaf recht op heeft en de juridische kosten die hij heeft moeten maken om het ministerie van Justitie en Veiligheid tot betalen te dwingen.
Van der Graaf diende in 2018 verzoeken tot inzage in zijn persoonsgegevens in bij minister Grapperhaus van Justitie en Veiligheid en minister Dekker voor Rechtsbescherming. De ministers moesten hem binnen een maand laten weten wat hun antwoord was of dat de behandeling van zijn verzoek langer zou duren.
Dekker deed dat laatste, minister Grapperhaus reageerde niet, omdat de brief waarin Dekker reageerde mede namens hem geschreven zou zijn. Van der Graaf was het daar niet mee eens en stapte naar de rechter. De rechtbank in Gelderland gaf hem vorig jaar gelijk en bepaalde dat Grapperhaus Van der Graaf een dwangsom van 1260 euro moest betalen. Grapperhaus ging daarop in beroep bij de Raad van State. Ook dit rechtscollege geeft Van der Graaf nu gelijk.
De 50-jarige Van der Graaf werd in 2003 veroordeeld tot achttien jaar celstraf voor de moord op politicus Pim Fortuyn in mei 2002. De afgelopen jaren waren er meerdere zaken tussen Van der Graaf en de Staat, onder meer over zijn meldplicht. Meestal won Van der Graaf die.
Het nieuws is 'pijnlijk' voor de familie van Fortuyn, zegt hun advocaat Richard van der Weide. "Van der Graaf maakt gebruik van zijn rechten, maar je zou verwachten dat de staat extra zorgvuldig omgaat met deze zaak en niet verzuimt om een brief te sturen."