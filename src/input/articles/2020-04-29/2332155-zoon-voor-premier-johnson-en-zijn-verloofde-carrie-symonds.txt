De Britse premier Boris Johnson en zijn verloofde Carrie Symonds hebben een zoon gekregen. Moeder en kind maken het uitstekend, heeft een woordvoerder bekendgemaakt.
"De premier en mevrouw Symonds zijn buitengewoon verheugd om de geboorte van een gezonde jongen in een ziekenhuis in Londen te kunnen aankondigen", luidt de verklaring, waarin het stel ook het medische team bedankt. Een naam is nog niet bekendgemaakt.
Johnson (55) en Symonds (32) kondigden in maart aan dat ze een baby verwachtten en dat ze eind vorig jaar verloofd waren. Het is de derde keer deze eeuw dat een zittende Britse premier een kind krijgt. Ook Johnsons voorgangers Tony Blair en David Cameron kregen een kind terwijl ze in 10 Downing Street woonden.
Johnson ging afgelopen weken door een zware tijd. Maandag ging hij weer aan de slag nadat hij uit de running was geweest vanwege een besmetting met corona. Hij kwam terecht op de intensive care en na zijn herstel zei de premier dat het medisch personeel zijn leven heeft gered.
In een video bedankte hij zijn artsen en verpleegkundigen: 
Ook Symonds liep het virus waarschijnlijk op. Ze was een week ziek, maar is niet getest.
Johnson kreeg met zijn vorige vrouw, Marina Wheeler, vier kinderen. In september 2018 kondigden ze aan uit elkaar te gaan en dit jaar kwam de scheiding rond. Johnson heeft zeker nog een ander kind. Hoeveel hij er precies heeft, heeft hij nooit willen zeggen.
Leden van de Conservatieve Partij en ook Labour-leider Keir Starmer feliciteren het paar met de geboorte van hun zoon: