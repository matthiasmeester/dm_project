Vanaf vrijdag mogen Australiërs weer beperkt thuis bezoek ontvangen. En gisteren gingen een aantal stranden bij Sydney weer open voor zwemmers en surfers. Down Under voelt het alsof betere tijden aanbreken.
"Het is alsof we in een parallel universum leven", vertelt Sasha Tudor. Ze woont in Bondi Beach en was 's ochtends vroeg bij de eerste van 550 mensen die het water indoken toen het strand weer opende. Onder streng toezicht, dat wel. Dranghekken, rode linten en ambtenaren moeten ervoor zorgen dat de strandgangers alleen een snel bezoekje kunnen brengen.
Tudor staat op de boulevard. Links heeft ze uitzicht op het strand. Rechts is de parkeerplaats, waar een tijdelijk testcentrum is ingericht. "De twee zijn een aparte tegenstelling, zo dicht bij elkaar in de buurt."
Het testcentrum werd opgezet nadat de oostelijke stranden van Sydney het hart van de corona-uitbraak in Australië bleken te zijn. Backpackers, toeristen en eigenwijze burgers gingen op een warme nazomerdag eind maart massaal naar Bondi Beach.
Zo zag de opening van het strand er na zes weken wachten uit:
Foto's daarvan gingen de wereld over. Het strand werd het nationale symbool van covid-19. Lokale bestuurders zagen zich genoodzaakt om het strand te sluiten. "Op een drukke dag zijn er 10.000 tot 20.000 mensen op Bondi", zegt strandwachtcoördinator Bruce Hopkins.
Maar de strenge maatregelen in Australië kunnen stukje bij beetje worden versoepeld. De statistieken zijn gunstig: het aantal nieuwe besmettingen blijft beperkt. Afgelopen week kwamen er dagelijks niet meer dan dertig gevallen bij. Bij elkaar opgeteld zijn nog 1100 mensen besmet met het virus, maar inmiddels zijn ruim 5500 mensen hersteld. 89 mensen zijn overleden.
Ondanks de relatief gunstige cijfers blijven er beperkingen gelden. Buiten zijn mag alleen voor het hoognodige en maximaal met zijn tweeën. Werken gebeurt vanuit huis. Verwacht wordt dat kroegen en restaurants niet eerder opengaan dan september. En voordat er weer intercontinentaal gereisd kan worden zou het wel eens 2021 kunnen zijn, denkt minister van Toerisme Simon Birmingham.
Juist daarom reageren burgers enthousiast op de versoepeling van kleinschalige maatregelen. Deelstaatpremier Gladys Berejiklian van New South Wales, waar de meeste mensen wonen, kondigde gisteren aan dat mensen binnenkort thuis weer vrienden mogen ontvangen. Weliswaar maximaal twee volwassenen per bezoek, maar toch. Het voelt als een welkome verlichting, net als de stranden die weer open zijn in Sydney. 
Bondi Beach stond symbool voor het coronavirus. Het verlichten van de maatregelen voelt daarom alsof het eind in zicht komt, vertelt strandganger Claire. Voor het eerst in vijf weken dook ze hier weer de zee in. "Het was een vrij gevoel. Voor het eerst in tijden heb ik weer eens het idee dat ik buiten mag zijn, zonder dat ik iets verkeerd doe."
Strandwacht Hopkins merkt ook dat buurtbewoners blij zijn dat ze weer kunnen zwemmen. "Het is een nieuwe subcultuur, surf-and-go aan de zuidkant van het strand", zegt hij. ,,Swim-and-go aan de noordkant van Bondi. Het is niet de bedoeling dat je zit of stilstaat."
Maar het is een grote vooruitgang, benadrukt Hopkins. "Mensen zijn blij. Zwemmen was nog nooit zo leuk als nu, ondanks de voorwaarden. Het is te hopen dat het aantal besmettingen laag blijft, want stiekem wachten we alweer op de volgende verlichtingen."