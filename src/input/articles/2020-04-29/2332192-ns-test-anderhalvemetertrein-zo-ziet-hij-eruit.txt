De NS doet deze week een test met speciaal aangepaste treinen, waarin het makkelijker moet zijn om anderhalve meter afstand te houden. Zo hangen er bij de zitplaatsen schermen van folie, is de trein volgeplakt met stickers en hangen er verbodsbordjes over bepaalde stoelen.
Volgens de spoorvervoerder gaat het om een test die een week duurt. "We hebben zes treinen tussen Zwolle en Groningen speciaal zo ingericht, omdat we benieuwd zijn hoe reizigers erop reageren. Na afloop gaan we kijken of we mogelijk meer treinen zo gaan inrichten", laat NS weten.
Zo zien de omgebouwde treinen er uit:
De NS doet de proef om erachter te komen of reizigers de aanwijzingen in de treinen ook echt naleven. "Ook zijn we benieuwd of alles vandalisme-proof is en we willen ervaring opdoen hoe je alles goed kan bevestigen, en of het goed te reinigen is", zegt woordvoerder Erik Kroeze. Na deze week volgt een evaluatie.
De spoorvervoerder sluit niet uit dat alle treinen straks vol stickers en schermen hangen. "Als het nodig is, zullen we alle treinen daarop gaan aanpassen. Dat zou wel een flinke operatie zijn. Vandaar dat we eerst testen hoe dit werkt", zegt Kroeze.
NS denkt ook na over eenrichtingsverkeer in de treinen. "Dat zou betekenen dat bepaalde deuren alleen zijn voor het instappen, en andere speciaal voor het uitstappen", zegt Kroeze. Reizigers kunnen in die situatie maar in een richting door de trein lopen. Daardoor zullen reizigers elkaar minder vaak hoeven te kruisen in de gangpaden.
Voor het invoeren van eenrichtingsverkeer in de treinen kijkt de NS ook naar de maatregelen die genomen worden door politiek Den Haag. "Het kan immers best zijn dat dingen die we nu testen, straks niet meer nodig zijn", zegt Kroeze.
Op dit moment maakt nog ongeveer 10 procent van het normale aantal reizigers gebruik van de trein. De NS rijdt daarom met een speciale dienstregeling die bestaat uit bijna alleen maar stoptreinen, en sinds vandaag ook weer een keer per uur een intercity.
Volgens branchevereniging Openbaar Vervoer Nederland is het met het huidige aantal reizigers mogelijk om anderhalve meter afstand te houden in de bussen, treinen en metro's. Wel zeggen ze dat het maximum aantal reizigers snel in zicht komt, als middelbare scholen in juni mogelijk weer open gaan.
Als de anderhalvemeterregels van kracht blijven, is er volgens de NS maximaal plaats voor een kwart van het aantal reizigers. Bij meer reizigers is anderhalve meter afstand houden niet mogelijk, zei topman Roger van Boxtel vorige week.
Bij meer reizigers zouden verplichte mondkapjes een alternatief kunnen zijn, denkt de sector. Over die kwestie heeft het kabinet nu advies gevraagd aan de experts in het OMT, de groep deskundigen die het kabinet adviseert over de coronamaatregelen.