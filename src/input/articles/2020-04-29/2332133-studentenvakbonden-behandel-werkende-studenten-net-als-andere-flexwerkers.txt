Er moet snel een oplossing komen voor studenten die door de coronacrisis financieel in de knel zijn gekomen. Daartoe roepen FNV Young & United en de Landelijke studentenvakbond (LSVb) samen op. De bonden trekken niet voor niets nu aan de bel, want vandaag is er een Kamerdebat over de positie van studenten.
Een aantal fracties in de Tweede Kamer deelt de zorgen. Studenten zouden gemiddeld 530 euro per maand mislopen. Veel studenten hebben flexwerk en zitten al twee maanden zonder inkomsten. Vaak hebben ze een nulurencontract, zijn ze uitzendkracht of schijnzelfstandige.
"Net als veel andere flexwerkers in Nederland zien we dat studenten massaal worden ontslagen", zegt Alex Tess Rutten, voorzitter van de LSVb in het NOS Radio 1 Journaal. "Sinds het leenstelsel is ingevoerd zijn studenten super afhankelijk geworden van die bijbanen. Daar halen ze zo'n 43 procent van hun inkomen uit."
De bonden zeggen 1700 meldingen te hebben van studenten die hun boodschappen of huur niet meer betalen. "We krijgen verhalen van mensen als: ik stond een kwartier in de supermarkt na te denken wat ik nog kon kopen van m'n laatste euro deze maand", zegt Rutten. "We willen iedereen bewust maken van deze problematiek."
Minister Koolmees van Sociale Zaken zegde eerder deze maand in de Kamer toe na te denken over een regeling voor alle flexwerkers. Maar de LSVb is bang dat studenten daar niet voor in aanmerking komen. "We zien dat nu bijvoorbeeld al bij de TOZO-regeling voor ondernemers, studenten kunnen daar geen aanspraak op maken."
Via deze TOZO-regeling kunnen zzp'ers die gemiddeld 23,5 uur per week werkten en nu onder het sociaal minimum verdienen, hun inkomen drie maanden aanvullen tot het sociaal minimum. Flexwerkers die staan ingeschreven bij een onderwijsinstelling kunnen hier geen aanspraak op maken.
Werkgevers kunnen de Tijdelijke Noodmaatregel Overbrugging Werkgelegenheid aanvragen (NOW), zodat zowel vaste als flexibele werknemers kunnen worden doorbetaald. Maar volgens de LSVb doen waarschijnlijk niet alle werkgevers dat.
De bonden roepen de minister op om studenten niet uit te sluiten en te behandelen zoals iedere andere flexwerker in Nederland. "Er is wel gezegd dat we waarschijnlijk nog iets meer mogen lenen, maar dat komt dan bovenop je studieschuld van al 30.000 of 40.000 euro", zegt Rutten. "Dat is wat ons betreft geen oplossing voor iemand die in principe werkt voor z'n geld."