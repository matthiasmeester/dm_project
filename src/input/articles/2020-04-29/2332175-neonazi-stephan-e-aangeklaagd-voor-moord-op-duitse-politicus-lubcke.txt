De 46-jarige neonazi Stephan E. is aangeklaagd voor de moord op de Duitse CDU-politicus Walter Lübcke. Die werd in juni vorig jaar voor zijn huis in Ischta doodgeschoten. De moord veroorzaakte een schok in heel Duitsland.
Het OM heeft in de zaak nog een tweede verdachte aangewezen: Markus H. (44). Hij zou E. hebben geholpen bij de voorbereiding van de moord.
Verder wordt E. ook poging tot moord op een Iraakse vluchteling ten laste gelegd.
Walter Lübcke kreeg landelijke bekendheid nadat een video van hem viral was gegaan waarin hij het ruimhartige vluchtelingenbeleid van bondskanselier Merkel verdedigt. Hij zei op een informatiebijeenkomst over een vluchtelingenopvang dat in Duitsland bepaalde waarden belangrijk zijn en dat het eenieder die deze waarden niet onderschrijft vrij staat om het land te verlaten.
De video werd gemaakt door E. en zijn vriend H. en veroorzaakte een regelrechte golf van haat tegen Lübcke vanuit de rechtse scene.
E. was bij de inlichtingendiensten al lang in zicht als neonazi. Als tiener werd hij veroordeeld tot zes jaar jeugdgevangenis voor brandstichting en mishandeling met een racistisch motief. Ook was hij vaak bij demonstraties en bijeenkomsten van de neonazi-partij NPD en kwam daar in contact met de politie.
De laatste jaren was hij niet meer openlijk actief. Veiligheidsdiensten dachten dat hij met het ouder worden en het vinden van een baan en het stichten van een gezin ook zijn extremistische ideeën van zich had afgeschud. Dat bleek niet het geval.
In een bekentenis die E. eerder aflegde, vertelde hij dat hij Lübcke vanaf die toespraak in het vizier had. Dat hij zijn adres opzocht, plannen smeedde om hem vanwege zijn politieke ideeën te doden en hem uiteindelijk op die avond vermoordde. Die bekentenis heeft E. inmiddels op advies van zijn advocaat ingetrokken. Hij zou Lübcke alleen hebben willen intimideren.
Volgens E. was zijn vriend H. er ook bij die avond, maar daar is volgens de openbaar aanklager geen bewijs voor. H. zou ook niet op de hoogte zijn geweest van de plannen van E., maar hem wel hebben ondersteund door met hem naar een schietvereniging te gaan. Hij zou ook medeplichtig zijn door bij E. rechts-extremistische ideeën te hebben aangewakkerd.
Na de moord op Lübcke kwam een landelijke discussie op gang over het bedreigen van politici, burgemeesters en advocaten. Velen van hen, zeker degenen die met vluchtelingen van doen hebben, maar ook rechtse politici, krijgen te maken met bedreigingen. De kritiek was dat het probleem met rechts-extremisten in Duitsland te lang is onderschat of zelfs gebagatelliseerd. Met de komst van een nieuwe chef bij de inlichtingendienst is de capaciteit op dit gebied flink uitgebreid.
Met deze aanklacht zijn de twee verdachten officieel in staat van beschuldiging gesteld. Het proces loopt bij de rechtbank in Frankfurt en kan nu snel beginnen. Een precieze datum voor de start van het proces is nog niet bekend.