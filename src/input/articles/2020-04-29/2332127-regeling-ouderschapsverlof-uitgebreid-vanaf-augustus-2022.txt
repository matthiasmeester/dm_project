De regeling rond het ouderschapsverlof wordt vanaf augustus 2022 uitgebreid met negen weken die deels worden doorbetaald, heeft het kabinet besloten. De verlofweken moeten wel worden opgenomen in het eerste levensjaar van het kind.
De doorbetaling moet meer ouders de mogelijkheid geven het verlof ook echt op te nemen. Minister Koolmees van Sociale Zaken: "Daarmee wordt het voor ongeveer 200.000 ouders beter mogelijk om een baan te hebben en tegelijkertijd meer tijd thuis te besteden."
Het UWV gaat de verlofuitkeringen uitvoeren. De uitkering is de helft van het dagloon van de werknemer, tot maximaal 50 procent van het maximum dagloon. Dat maximum dagloon wordt vastgesteld door het ministerie van SZW en bedraagt met ingang van 1 januari van dit jaar 219,28 euro bruto.
De regeling gaat pas over ruim twee jaar in. Dat is volgens Koolmees om het UWV en de bedrijven de tijd te geven zich voor te bereiden. Het wetsvoorstel wordt na de zomer aan de Tweede Kamer gestuurd.
Partners krijgen sinds 1 januari 2019 vijf werkdagen vrij direct na de geboorte van hun kind. Vanaf 1 juli 2020 krijgen zij daarbij vijf weken betaald verlof in de eerste zes maanden van een baby. Met de negen weken betaald verlof vanaf 1 augustus 2022 komt het (deels) betaalde partnerverlof op vijftien weken.
Moeders hebben zestien tot twintig weken betaald zwangerschapsverlof en dus vanaf 1 augustus 2022 ook negen weken deels betaald ouderschapsverlof.
Nu al kunnen ouders 26 weken ouderschapsverlof opnemen in de eerste acht levensjaren van hun kind. Dat is onbetaald, tenzij er in de cao of binnen een bedrijf een doorbetaling is geregeld.
De eerste negen van die 26 weken gaan nu dus deels worden betaald door de overheid. Minister Van Engelshoven die over emancipatiezaken gaat, hoopt dat de traditionele taakverdeling hiermee wordt doorbroken. "Kersverse vaders voelen zich door ons stelsel aan maatregelen soms gedwongen meer uren te blijven werken, en moeders om meer tijd te steken in zorgtaken. Daar wil ik van af", zegt Van Engelshoven.