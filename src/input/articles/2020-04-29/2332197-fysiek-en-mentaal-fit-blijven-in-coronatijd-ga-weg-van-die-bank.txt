Ook voor wie het coronavirus niet krijgt, kan het nog knap lastig zijn om gezond te blijven. Het thuis zitten, de stress en onzekerheid, het helpt allemaal niet mee. Wat kun je doen om fysiek Ã©n mentaal een beetje fit te blijven?
Blijf vooral niet op de bank hangen, zeggen experts. Ga wandelen, fietsen, sporten. Maar sporten in coronatijd is een lastige combinatie, weet ook Gerrit Bijsterbosch. Hij is judoleraar en eigenaar van vier sportscholen. En als er een sport is die echt even niet meer kan, is het judo. "Mensen staan te popelen om weer te beginnen, maar vooral voor de 60-plussers ben ik bang dat het nog heel lang gaat duren."
Voor de coronacrisis kwamen er iedere dag meer dan 400 mensen naar de sportschool van Bijsterbosch in Heerde, ook voor fitness, fysiotherapie en ouderengym. Van de ene op de andere dag mocht dat niet meer. "Ik spreek veel leden in het dorp. Ze proberen hun conditie op peil te houden door te lopen en te fietsen, maar ze missen toch het ritme. We hebben ook veel ouderen die klagen dat ze stijf worden. De kinderen tot 12 jaar mogen wel weer, dus die kunnen nu met hun judomatje naar buiten, op de parkeerplaats. Maar in de regen is dat ook geen feest."
Niet alleen is het lastiger sporten, er zijn meer redenen dat mensen door de coronacrisis minder fit worden. Uit een peiling van onderzoeksbureau Ipsos in samenwerking met de Volkskrant blijkt dat de maatregelen een flinke invloed hebben gehad op het gedrag van mensen. 38 procent van de ondervraagden zegt minder te bewegen:
Verbazingwekkend is het niet dat zo'n ingrijpende verandering invloed heeft op je gedrag, zegt Jaap Seidell, hoogleraar voeding en gezondheid aan de VU. "Al dat woon-werkverkeer valt weg, maar ook al dat tussendoor lopen en fietsen", zegt hij in het NOS Radio 1 Journaal. Zelf heeft hij moeite om de 10.000 stappen te halen die hij voorheen op een werkdag zette. "Nu moet ik mezelf ertoe aanzetten een lange wandeling te gaan maken om dat te halen."
Maar eventjes het bos of park in, dat kan niet overal en niet iedereen. "Als je vier hoog achter met zijn zessen op vijftig vierkante meter woont, dan is de impact van zo'n coronacrisis natuurlijk veel groter dan wanneer je ergens buiten woont. Juist in deze tijd zie je de gezondheidsverschillen groter worden. Het zijn juist de mensen die onder moeilijke omstandigheden leven met weinig kennis, vaardigheden en geld die het heel moeilijk vinden om ineens gezonde keuzes te gaan maken."
De gevolgen van de coronacrisis zijn niet alleen fysiek maar ook mentaal, blijkt uit de Ipsos-peiling. 35 procent van de ondervraagden zegt meer stress te ervaren. En door stress gaan mensen vaak meer snacken. "Wat vooral niet helpt is een grote voorraadkast met 'troosteten'", waarschuwt Seidell. "Vette, zoete snacks, koekjes, chips. Want dat is waar de meeste mensen, vooral als ze stress hebben, naar grijpen."
Dat kan ook op de lange termijn gevolgen hebben. Vooral mensen die het moeilijk hebben, bijvoorbeeld financieel, lopen risico. Seidell vreest voor meer gevallen van diabetes, hart- en vaatziekten en hoge bloeddruk. "Dat wordt nog eens verergerd door stress. Ik kan me voorstellen dat we op korte en middellange termijn meer mensen met overgewicht en dat soort chronische welvaartsziekten gaan zien."
Veel stress in tijden van corona komt voort uit onzekerheid, vertelde hoogleraar gezondheidspsychologie Andrea Evers gisteravond in het programma Het coronavirus: feiten en fabels:
Niet goed weten hoe de toekomst eruit gaat zien, maakt veel mensen onzeker. Dat kan tot stress leiden, maar soms ook tot depressies of angstaanvallen. Evers adviseert mensen dan niet te wachten met hulp zoeken. "Maak het bespreekbaar in een vroeg stadium, ga niet wachten tot je merkt wat chronische stress met je doet."
Voor mensen die zich zorgen maken over hun toekomst is positief denken moeilijk. Juist voor hen is het belangrijk om niet te blijven piekeren op de bank. "Voor je het weet, gaat dat de hele dag door. Ga weg van die bank, ga iets anders doen. Daar moet je in deze tijd creatief in zijn. Ik ga zelf iedere ochtend hardlopen, dat kan best als je afstand houdt. Als je actief bent, krijg je een ander perspectief, kun je beter oplossingsgericht denken en de neerwaartse spiraal doorbreken."
Hoe blijf je fit nu iedereen thuiszit, sportscholen dicht zijn en je niet naar de plaatselijke sportclub kan? Met de NOS Sport Woonkamer Work-out! De afgelopen weken gaven shorttrackster Suzanne Schulting, judoka Roy Meyer, wereldkampioen Chris Vos en hockeyster Lidewij Welten een work-out. Op 1 mei is het de beurt aan Fleur Jong, aanvoerster van de wereldranglijst in haar klasse bij het para-verspringen. Alle sessies zijn terug te kijken via de YouTube-pagina van NOS Sport. 
De gegevens in dit artikel zijn gebaseerd op online onderzoek van Ipsos onder 1.017 Nederlanders (18+). De foutmarges lopen uiteen van ongeveer 1 tot 3 procent.