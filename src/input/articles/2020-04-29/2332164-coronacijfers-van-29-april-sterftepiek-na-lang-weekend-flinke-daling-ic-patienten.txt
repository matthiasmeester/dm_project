Het aantal doden door het coronavirus is gestegen met 145. Dat zijn er veel meer dan gisteren toen er 48 overledenen werden gemeld. In totaal zijn er in Nederland nu 4711 mensen overleden van wie bekend is dat dit komt door covid-19, de ziekte die door het coronavirus wordt veroorzaakt.
Dat er veel meer nieuwe coronadoden zijn gemeld dan gisteren werd al verwacht. Het aantal doden is na een weekend vaak hoger. Sowieso zit er een vertraging tussen een sterftegeval en de registratie ervan; in het weekend is dit effect nog sterker. Dat is na het lange Koningsdagweekend ook te zien, meldt het RIVM.
Vergeleken met voorgaande weken valt het aantal nieuw gemelde doden mee. De piek van 145 sterfgevallen is lager dan na het lange paasweekend, toen er op woensdag 189 nieuwe doden werden gemeld. Ook de piek na het reguliere weekend van vorige week was met 165 doden hoger.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 76 nieuwe ziekenhuisopnames gemeld. Dat waren er gisteren 88 en maandag 65. In totaal zijn er nu 10.685 mensen in Nederland die vanwege het coronavirus in het ziekenhuis liggen of hebben gelegen.
Overigens telt het RIVM alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Daaruit blijkt dat de 'oversterfte' door covid-19 ongeveer twee keer zo hoog is als het aantal door het RIVM geregistreerde doden. Wel lijkt het erop dat ook het aantal nieuwe coronadoden in verpleeg- en verzorgingshuizen afneemt.
Op de intensive care blijft het aantal coronapatiënten dalen. Volgens het Landelijk Coördinatiecentrum Patiënten Spreiding (LCPS) waren het er 804, 57 minder dan dinsdag. Die daling voldoet aan de verwachting van het LCPS. Er lagen 28 Nederlandse coronapatiënten op Duitse IC's, één minder dan gisteren. Dat komt doordat een patiënt terug naar Nederland is verplaatst.
Sinds het aantal IC-patiënten met corona in de tweede week van april begon te dalen, was de afname slechts één keer groter. Op 21 april daalde het aantal IC-patiënten met 71. Tot de tweede week van april steeg het aantal IC-patiënten nog met tientallen en soms zelfs met meer dan honderd per dag.
Ernst Kuipers van het Landelijk Netwerk Acute Zorg spreekt dan ook van "goed nieuws". Ook positief is dat er weer meer plek is voor niet-covid-patiënten op de IC's. "Dat is gestegen tot 431, beduidend meer dan op enig moment in de afgelopen weken", aldus Kuipers.
Diederik Gommers, voorzitter van de Nederlandse Vereniging voor Intensive Care, zei eerder dat de landelijke maatregelen pas versoepeld kunnen worden als er minder dan 700 coronapatiënten op de IC liggen. In dat geval is het personeel op de IC's niet langer overbelast en kunnen ook operaties van niet-covid-patiënten weer echt op gang komen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.