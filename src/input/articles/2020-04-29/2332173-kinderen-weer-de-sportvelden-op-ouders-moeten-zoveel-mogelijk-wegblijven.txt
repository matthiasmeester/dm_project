In heel het land mogen kinderen vanaf vandaag weer naar sportclubs. Het verbod op gezamenlijk sporten is voor hen opgeheven en ze kunnen weer de velden op. In een deel van de gemeenten leidt dat tot de eerste, voorzichtige trainingen.
Ook bij deze tennisclub; het is best even wennen en na afloop moeten de ballen in quarantaine:
De versoepeling komt als geroepen. Juist vandaag bleek uit onderzoek van Ipsos in opdracht van sportkoepel NOC*NSF dat sinds de invoering van de coronaregels 1,7 miljoen mensen minder sporten, vooral kinderen. In de leeftijdscategorie 6-12 jaar was de daling 35 procent en bij kinderen van 13 tot 18 was de teruggang 13 procent.
De grootste sportbond, de KNVB, kwam gisteren met een aantal protocollen waar voetballertjes en hun ouders aan moeten voldoen. Daarbij gelden de RIVM-regels, bijvoorbeeld niet komen als je verkouden bent of koorts hebt, of als een familielid in de voorbije twee weken positief getest is op het coronavirus.
Ook is de aanbeveling om het liefst alleen naar de sportclub te komen, of anders begeleid door één persoon. Kleedkamers en kantines blijven dicht en ouders mogen niet langs de lijn staan.
Er geldt een onderscheid tussen kinderen tot en met 12 jaar en oudere kinderen. De eerste groep hoeft geen anderhalve meter afstand van elkaar te houden, kinderen van 13-18 jaar wel.
Niet overal wordt vandaag al gesport. Gemeenten moeten plannen van sportclubs eerst goedkeuren. In bijvoorbeeld Purmerend starten de trainingen pas op zijn vroegst volgende week, omdat de gemeente pas later in de week naar de ingediende plannen kan kijken.
Bij sv Hoofddorp beginnen ze wel alvast vandaag. 20 voetbalteams mogen verspreid over de dag weer trainen. De club heeft afgesproken dat ouders hun kinderen bij de parkeerplaats afzetten; ze worden bij de poort opgewacht door hun trainer. De oudere kinderen zullen nog geen duels uitvechten, maar vooral loopoefeningen doen en werken aan hun passing.
In Kampen begint ook tennisvereniging KJLTC weer. Na zes weken lockdown komen er vandaag 100 kinderen tennissen. Tennisleraar Josien Boverhof is erg enthousiast, al erkent ze ook: "Het gaat eerst om het handhaven van de regels en dan pas over de sport. Dat voelt ook wel als een hele verantwoordelijkheid. We moeten ons allemaal aanpassen aan wat kan en wat niet. Dat wordt nog een hele toer. Maar het is zo fijn voor de kinderen dat er weer wat mag."
Bij atletiekvereniging PAC Rotterdam gaan ze in kleinere groepen trainen. Voorzitter Martin Blok zegt dat het complex dan groot genoeg is. "En het is geen contactsport, dus dat scheelt al."
De trainingen bij PAC zijn ook korter en er komt bewegwijzering zodat iedereen weet "hoe ze moeten lopen", zegt Blok. "We proberen ook zo min mogelijk materiaal te gebruiken, want dat moet allemaal gedesinfecteerd worden. Het is lastig om voldoende middelen aan te schaffen. Bij wat we hebben, willen we zoveel mogelijk desinfecterende middelen gebruiken voor de handen."
Vanaf 29 april mogen kinderen weer buiten sporten in teamverband. Alleen trainingen zijn toegestaan, wedstrijden en competities mogen niet. Jongeren tot en met 12 jaar hoeven geen afstand van elkaar te houden, oudere kinderen wel. Sporthallen, squashbanen en andere indoorsportaccomodaties blijven dicht, wat ook geldt voor kantines en kleedkamers. Daarbij geldt in het algemeen dat de hygiënemaatregelen die het RIVM aanbeveelt, moeten worden opgevolgd. Volwassenen moeten geduld hebben, zij mogen nog niet deelnemen aan georganiseerde trainingen.
Bron: Rijksoverheid.nl