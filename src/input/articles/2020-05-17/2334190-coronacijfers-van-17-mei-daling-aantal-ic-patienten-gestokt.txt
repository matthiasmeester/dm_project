Het aantal doden gerelateerd aan het coronavirus is gestegen met 10. In totaal zijn sinds de start van de uitbraak aan het RIVM 5680 overledenen gemeld van wie is vastgesteld dat ze leden aan covid-19, de ziekte die door het virus wordt veroorzaakt. De toename van 10 is de laagste dagelijkse stijging sinds 16 maart.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Dat zijn er vandaag 15, het laagste gemelde aantal sinds 8 maart.
Het instituut wijst er daarbij op dat de dagelijks gemelde cijfers kunnen achterlopen: vooral sterfgevallen worden soms pas na een aantal dagen doorgegeven door de GGD's. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn, waardoor op zondag en maandag doorgaans een lager aantal wordt gemeld dan de rest van de week.
Het instituut telt dus alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Op het hoogtepunt van de crisis, begin april, bleek dat de 'oversterfte' waarschijnlijk twee keer hoger was dan het officiële dodental van het RIVM. In de weken daarna is dat verschil steeds kleiner geworden.
Dat het aantal ziekenhuisopnames afneemt, is goed te zien als je de gerapporteerde ziekenhuisopnames per week vergelijkt. De piek was begin april toen er gemiddeld bijna 500 mensen per dag werden gemeld door het RIVM. Twee weken geleden waren dat er gemiddeld 45. Afgelopen week werden er per dag gemiddeld 35 nieuwe ziekenhuisopnames gemeld. Mogelijk ligt het daadwerkelijke aantal nog lager, omdat afgelopen week ook nog patiënten zijn doorgegeven die al veel eerder waren opgenomen, maar nog niet waren gemeld.
Op de intensive care steeg het aantal patiënten met het coronavirus met 3, naar 349. Dat is een trendbreuk, want sinds 11 april was het aantal IC-patiënten elke dag gedaald.
Ernst Kuipers van het Landelijk Netwerk Acute Zorg omschrijft de lichte stijging in de afgelopen 24 uur als een stabilisatie. "De komende dagen moet blijken of de daling verder doorzet", zegt hij.
Op Duitse IC's zijn nog maar drie Nederlandse patiënten te vinden. Dat is hetzelfde aantal als gisteren. Het aantal niet-coronapatiënten op de Nederlandse IC's bedraagt 482. Dat zijn er 40 minder dan gisteren.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD's aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.