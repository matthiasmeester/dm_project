De wethouders van cultuur van de vier grote steden roepen het Rijk in een open brief in de Volkskrant op om meer geld vrij te maken voor de cultuursector. Volgens de vier wethouders is de 300 miljoen euro die nu is uitgetrokken niet voldoende.
Touria Meliani (Amsterdam), Said Kasmi (Rotterdam), Robert van Asten (Den Haag) en Anke Klein (Utrecht) schrijven in de brief dat de reserves van de cultuursector opbranden: "Analyses van de gevolgen voor de culturele sector in de vier grote steden laten een verlies zien van 114 miljoen euro tot 1 juli 2020. Voor ons als cultuurwethouders van Amsterdam, Rotterdam, Den Haag en Utrecht staat vast dat we niets willen afbreken wat we later met veel extra kosten weer moeten opbouwen. Het is ontzettend belangrijk dat het culturele leven na de coronacrisis weer kan bloeien en groeien."
Volgens de wethouders is de cultuursector noodzakelijk voor "verbeelding, vernieuwing, vooruitgang, vitaliteit en leefbaarheid".
Ze zeggen dat er meer geld nodig is en dat de gemeenten dat zelf maar in beperkte mate voorhanden hebben. "In tegenstelling tot het Rijk mogen gemeenten geen begrotingstekort hebben. Bovendien zijn de financiÃ«le uitdagingen die de komende jaren op ons afkomen gigantisch, waardoor onze begrotingen sowieso al onder druk staan. Willen we ons culturele fundament in stand houden, dan moet het Rijk dus bijspringen", schrijven ze.
De open brief volgt op een oproep die vier grote stedelijke musea vorige week deden aan de cultuurwethouders om bij het Rijk aan te dringen op meer steun.
Zonder extra steun wordt het een "grauwe vlakte", waarschuwden de directeuren van Museum Boijmans Van Beuningen in Rotterdam, Centraal Museum in Utrecht, Kunstmuseum in Den Haag en Stedelijk Museum in Amsterdam. Ook de theaterkoepel VSCD vroeg het kabinet in een brandbrief om soortgelijke maatregelen.