Het coronavirus zet een streep door veel vakantieplannen. In sommige landen worden de maatregelen versoepeld, maar het kabinet durft nog geen advies te geven over het boeken van vakanties, deze zomer. Veel mensen zullen daarom naar verwachting kiezen voor een vakantie in eigen land. En er is heel wat keus: van natuurgebieden en steden tot je eigen achtertuin.
"Als je met de bril van een wereldreiziger naar Nederland kijkt, kom je erachter dat het een bijzonderder land is dan je denkt", zegt reisjournalist Bas van Oort. Hij wandelde met collega-journalist Dirk Wijnand de Jong een jaar lang door Nederland, en de twee maakten over die reis een fotoboek.
Een van de meerdaagse trips die Van Oort het meest bijbleven, was een trektocht door de bossen van Drenthe, bij Assen. Daar trok Van Oort verspreid over meerdere dagen van natuurhuisje naar natuurhuisje. "Je moet alles zelf doen, zoals houthakken voor de kachel en water uit de grond pompen. Je bent één met de natuur en komt niemand tegen. Perfect tijdens coronatijd."
Een andere bijzondere plek vindt Van Oort de Waddeneilanden. "We vinden het in Nederland normaal, maar er zijn maar een paar landen ter wereld waar je kunt wadlopen."
Zelf liep Van Oort onder begeleiding van een gids van het Friese Wierum over de Engelsmanplaat, tussen Ameland en Schiermonnikoog. "Wadlopen was de enige ervaring die ik met wandelen in de bergen kon vergelijken. Je bent zo bezig met het weer en de omstandigheden. Je kunt zo in een storm raken, en je kunt ook niet zomaar overal lopen vanwege de geulen."
Wie de natuur wil opzoeken, geeft Van Oort als tip mee om in ieder geval niet naar de bekende natuurgebieden te gaan. "Ga niet massaal naar de Veluwe, maar rij een uurtje door. Ook al ga je maar een halve dag weg, er is genoeg natuur waar je je alleen op de wereld kunt wanen."
Ook oud-hoogleraar Natuurbeheer Frank Berendse roemt de Waddeneilanden. "De Oosterkwelder op Schiermonnikoog is een van de meest bijzondere stukken Nederland. De natuur bepaalt voor honderd procent wat er met het landschap gebeurt. Met hoog vloed staat het onder water, en het gebied is een broedplek voor allerlei vogels waaronder lepelaars."
In tegenstelling tot wat vaak wordt gedacht is ook in Nederlandse steden natuur te vinden. De binnenstad van Amersfoort leent zich bijvoorbeeld voor een wandeltocht voor twee uur langs monumentale bomen en de grachtenmuren hebben een bijzondere begroeiing. Sinds enkele jaren broeden er weer slechtvalken, een relatief zeldzame vogel, in de Onze Lieve Vrouwetoren in de stad.
Dat er in Nederland niets te beleven valt, is volgens Berendse dan ook onzin. "Je kunt prachtige dingen zien in Nederland. Het is een deltagebied dus er is enorm veel variatie. We hebben grote rivieren, en prachtige duingebieden. Er zijn zelfs moerasgebieden, zoals de Biesbosch."
Wie verpozen in de natuur niet ziet zitten, kan ook proberen thuis een vakantiegevoel te creëren. Blogger Cynthia Schultz moest haar vakantie naar Japan annuleren, maar hield haar vrije dagen aan. Om thuis toch een vakantiegevoel te krijgen, zet ze het huishouden op een laag pitje. "Als je een huisje huurt, doe je de afwas. Maar veel meer niet."
Een andere tip van Schultz voor een geslaagde thuisvakantie is om veel tijd vrij te maken voor eten: "Terrasjes en lekker eten associëren we met vakantie. Veel restaurants bieden nu maaltijden van meerdere gangen aan om af te halen. Dek de tafel thuis leuk, schenk goede wijn in en je waant je even uit eten."
En tot slot: berg je werkspullen op, want op vakantie neem je die ook niet mee. Schultz: "Als je laptop binnen handbereik is, ga je ermee in de weer en ga je werken." Omdat veel mensen vanwege corona vanuit huis werken, zit je thuis in je werkomgeving. Het kan daarom lastig zijn je thuis te ontspannen. Het helpt volgens Schultz om je voor te houden dat je gewoon recht op vrije dagen hebt: "Je zit misschien niet in het buitenland, maar je hebt evengoed recht op rust."
Nieuwsuur zocht uit waar je straks nog heen kunt op vakantie: