De Poolse aartsbisschop Wojciech Polak, heeft het Vaticaan gewezen op een misbruikzaak binnen de katholieke kerk in zijn land. Het hoofd van de Poolse katholieken liet weten dat bisschop Edward Janiak wordt beschuldigd van het uit de wind houden van priesters die kinderen seksueel hebben misbruikt. Verwacht wordt dat het Vaticaan een onderzoeker aanstelt.
"Ik vraag priesters, nonnen, ouders en opvoeders geen drogreden te gebruiken om de kerk te beschermen, en daarmee seksueel misbruikers uit de wind te houden", zei Polak in een verklaring. "We staan het verhullen van deze misdaden niet toe."
Met zijn verklaring geeft de aartsbisschop gehoor aan een dwingende oproep van paus Franciscus. Die schreef vorig jaar in een apostolische brief dat medewerkers van de kerk waar ook ter wereld voortaan de plicht hebben om verdenkingen van misbruik te melden. Het Vaticaan ligt al jaren onder vuur vanwege allerlei misbruikschandalen. Ook Franciscus kreeg het verwijt dat hij wegkeek in plaats van op te treden.
De zaak rond Janiak werd belicht in een film van de broers Tomasz en Marek Sekielski, die gisteren in premi√®re ging. De film, die zich afspeelt in de Poolse stad Kalisz, laat zien hoe Janiak naliet actie te ondernemen tegen priesters van wie bekend is dat ze kinderen hebben misbruikt.
Janiak heeft persoonlijk nog niet op de aantijgingen gereageerd. Volgens het kerkbestuur van het bisdom Kalisz hebben de ouders van het slachtoffer niet de juiste procedure gevolgd. "De film laat niet het hele verhaal zien. Het laat niet zien dat we de ouders erop hebben gewezen hun zorgen direct kenbaar te maken bij de openbaar aanklager."