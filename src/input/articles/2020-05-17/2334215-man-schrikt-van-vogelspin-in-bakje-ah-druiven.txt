Bart van den Akker uit Arnhem wilde gisteren een trosje druiven eten, maar vond in het plastic bakje uit de supermarkt ook een vogelspin. "Ik ben enorm geschrokken natuurlijk", zegt hij tegen de Gelderlander.
De spin was als verstekeling meegereisd in een zeecontainer, blijkt uit navraag bij Albert Heijn. De supermarktketen had de pitloze druiven ge√Ømporteerd uit Chili. Een woordvoerder spreekt tegen de krant van een hoogst uitzonderlijke vondst.
Na de aanvankelijke schrik schakelde Van den Akker de buurman in, die ook Bart heet en verstand heeft van exotische dieren. Die ontfermde zich over de Chileense vogelspin en ging bij een reptielenwinkel benodigde spullen halen. De winkel was er speciaal voor opengegaan op zondag.
De spin heeft het goed naar zijn zin bij zijn nieuwe baasje:
"We gaan het terrarium verder inrichten om het hem naar zijn zin te maken. Met een lampje voor de warmte en krekels als voeding", citeert de krant de buurman.
De pitloze druiven worden gekweekt in de omgeving van de Atacama, een woestijn in het noorden van Chili. Daar kan het 's nachts vriezen. Dat verklaart mogelijk hoe de achtpotige de reis in een gekoelde zeecontainer heeft overleefd.
Chantal, de vrouw van buurman Bart, vindt de spin wel een beetje eng. "Maar mijn man is helemaal blij", zegt ze. "Hij heeft plechtig beloofd dat we hem houden. Want het dier heeft tenslotte die hele tocht overleefd."
Correctie door de redactie: In dit artikel stond aanvankelijk dat Bart van den Akker en zijn vrouw Chantal zich ontfermden over de Chileense vogelspin. Dat is niet juist: Chantal is niet de vrouw van Bart van den Akker, maar van de buurman, die ook Bart heet. Deze Bart en zijn vrouw Chantal hebben de spin in huis genomen. Dat is aangepast in het artikel.