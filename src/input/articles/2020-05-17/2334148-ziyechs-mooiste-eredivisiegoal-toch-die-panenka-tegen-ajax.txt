Twee seizoenen in Heerenveen, twee jaar bij FC Twente en sinds 2016 bij Ajax. 216 competitiewedstrijden, 79 goals, 97 assists. Hakim Ziyech groeide in de afgelopen acht jaar uit tot een van de smaakmakers van de eredivisie.
Deze zomer vertrekt de Marokkaans international naar Chelsea. Voor freestylevoetballer en YouTuber Soufiane Touzani reden om Ziyech uit te nodigen in de Johan Cruijff Arena, het stadion waarin de linkspoot de laatste vier seizoenen zijn kunsten vertoonde.
Touzani spreekt met Ziyech over zijn liefde voor Ajax ("Ik ga de club enorm missen"), de aanvankelijke scepsis van de Amsterdamse fans ("Je kan twee dingen doen: ermee zitten of negeren") en zijn keuze voor Chelsea ("Een mooie, grote club met een trainer die graag aanvallend voetbal speelt").
Ziyech kiest daarnaast zijn mooiste doelpunt in de eredivisie. Wat hem betreft maakte hij dat in september 2015, als speler van Twente. Een opvallende keuze, want die panenka vanaf de penaltystip was uitgerekend tegen Ajax.
Vervolgens verschijnt een aantal speciale gasten in de Arena. Frenkie de Jong, Steven Bergwijn en Matthijs de Ligt spreken Ziyech toe in een videoboodschap en Andr√© Onana, Quincy Promes en Willem van Hanegem nemen plaats in de dug-out.
Van Hanegem gaat Ziyech missen. "Ik heb genoten van het gevoel dat hij heeft als speler. En dat hij maling heeft aan iedereen. Als het mislukt, kruipt hij niet in zijn schulp. Dan gaat hij het gewoon weer proberen."
Voor de voetbalfans en -analisten die twijfelen of Ziyech bij Chelsea overeind kan blijven, heeft Van Hanegem een duidelijke boodschap. "Ze beginnen nu alweer te zeiken: redt hij het of redt hij het niet? Ik denk dat hij het gewoon redt."