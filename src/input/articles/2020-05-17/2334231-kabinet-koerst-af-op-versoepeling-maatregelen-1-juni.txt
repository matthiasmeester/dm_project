Het lijkt erop dat de aangekondigde versoepelingen van een aantal strenge coronamaatregelen op 1 juni kunnen doorgaan. Er zijn op dit moment geen zwaarwegende redenen om af te zien van het beperkt openstellen van de horeca, theaters, bioscopen en musea. Ook voor de heropening van de middelbare scholen is geen belemmering, zeggen Haagse bronnen tegen de NOS.
Het kabinet neemt morgen in een ministerieel crisisoverleg het definitieve besluit. Na afloop zal in ieder geval premier Rutte een toelichting geven.
Tot nu toe heeft Rutte een duidelijk voorbehoud gemaakt; als het aantal besmettingen te veel stijgt, wordt de geplande versoepeling afgeblazen. "Het virus moet beheersbaar blijven", aldus de premier. Het moet bijvoorbeeld niet te druk worden op straat en de zorg moet het aankunnen.
Anderhalve week geleden kwam het kabinet met een tijdsplanning voor de versoepeling voor de komende maanden. Op 11 mei gingen de basisscholen weer open en op 1 juni moet het openbaar vervoer weer volgens de gewone dienstregeling rijden, met een verplichting om mondkapjes te dragen. Ook is het de bedoeling dat onder meer restaurants en bioscopen opengaan, met een maximum van dertig personen.
Lees hier de op 1 juni voorgenomen versoepelingen:
Het kabinet heeft de afgelopen dagen van deskundigen allerlei informatie gekregen over de verspreiding van het virus in Nederland en het risico van de geplande versoepelingen. In de ambtswoning van de premier, het Catshuis, hebben de meest betrokken ministers de aanpak zondag besproken met Rutte.
Het kabinet gaat met de horecabranche praten over de opening van de restaurants en terrassen, onder meer over wie onder het maximum van dertig personen valt. Het kabinet heeft tot nu toe gezegd dat ook het personeel meegerekend moet worden, maar het is mogelijk dat dit nog verandert. Bij het aantal van dertig personen tellen de gasten op het terras hoogstwaarschijnlijk niet mee. Maar iedereen moet wel op anderhalve meter afstand van elkaar zitten.
Zondag is verder besproken dat er een systeem komt om de verspreiding van het coronavirus in Nederland sneller tegen te gaan. Gegevens over bijvoorbeeld het aantal bezette IC-bedden, het aantal besmettingen en meldingen bij huisartsen worden in een computersysteem gezet. Die verzamelde informatie, het 'dashboard' genoemd, wordt dan in samenhang en per regio bekeken, zodat bij een nieuwe opleving van het virus sneller maatregelen genomen kunnen worden.