Op de meeste plekken in Nederland is de drukte op straat dit weekend binnen de perken gebleven, zeggen de 25 veiligheidsregio's. Wel waren er uitzonderingen, zoals deze zondag in het centrum van Venlo en bij de Designer Outlet Roermond.
Met name in de binnenstad van Venlo was het te druk, zei burgemeester Scholten tegen de regionale omroep 1Limburg. Morgen komt de Veiligheidsregio Limburg-Noord speciaal bijeen om maatregelen te bespreken voor Hemelvaartsdag. Scholten verwacht donderdag op de feestdag "een hoop Duitse kooptoeristen".
L1 vroeg voorbijgangers in het centrum van Venlo of zij het te druk vonden:
Ook al was het weer bij vlagen zonnig, in de meeste steden bleef de hoeveelheid bezoekers beheersbaar. "Waar het te druk was, hebben de gemeenten maatregelen getroffen waardoor de drukte weer afnam", zegt voorzitter Bruls van de veiligheidsregio's.
Onder meer in Utrecht en Leeuwarden waren in het centrum speciale looproutes voor voetgangers, om ervoor te zorgen dat het winkelpubliek voldoende afstand kon houden.
In deze video zie je dat het in Den Haag zaterdag behoorlijk druk was in de binnenstad:
In Purmerend werd gisteren een overdekt winkelcentrum ontruimd. Volgens de gemeente werd het te druk in het Eggert Winkelcentrum.
Dat was ook het geval in winkelcentra in Rijswijk en Zoetermeer. Daar besloten de lokale autoriteiten om de parkeerplaatsen tijdelijk te sluiten voor nieuwe bezoekers. Ook riep de politie op om alleen nog voor noodzakelijke boodschappen naar het centrum te komen.
En in Leiden was er zaterdag een maximaal aantal voetgangers ingesteld in de Haarlemmerstraat. Ook in deze winkelstraat liepen te veel mensen te dicht op elkaar.
Onder de streep valt het volgens Veiligheidsberaad-voorzitter Bruls behoorlijk mee. "Mijn complimenten aan de samenleving: de meeste mensen houden voldoende afstand en vermijden de drukte."