Fractievoorzitter Rob Jetten van D66 heeft op Instagram en Twitter een video gedeeld waarin hij laat zien wat voor homohaat hij online over zich heen krijgt. Het is vandaag de Internationale Dag tegen Homo-, Lesbo-, Bi-, Trans- en Interseksefobie en hij leest in zijn tweet een reeks haatberichten voor, met termen als 'kankerhomo', 'achterlijke flikker', 'stinkhomo' en 'pisnicht'.
"Sommige mensen vragen zich af of zo'n internationale dag tegen homofobie echt nodig is. Oordeel zelf", schrijft Jetten bij zijn bericht.
We hebben er een paar berichten uitgehaald en Jetten gevraagd wat hij met de video wil bereiken:
"Elke dag komen er tientallen van dit soort berichten binnen", zegt Jetten in een toelichting op de video. "Dit is een selectie van de berichten die we hebben opgeslagen, die wel heel ver gaan. Soms word je er verdrietig van, soms heel boos, vaak moedeloos. Maar ook ergens wel strijdbaar. Dit is niet acceptabel."
Jetten, die zelf homoseksueel is, zegt dat hij "een spiegel wil voorhouden aan mensen die dit soort haat spuien". "En ik wil mensen ervan doordringen dat dit ook in Nederland veel gebeurt. Dat het niet onschuldig is als je dit soort woorden gebruikt, je raakt er mensen mee. Er moeten echt dingen gebeuren in Nederland: een goede voorlichtingscampagne voor jongeren om de scheldwoorden homo en flikker te verdringen. En wij pleiten ervoor om bij de politie aparte discriminatierechercheurs aan te stellen. Dat heeft in het buitenland een goed effect gehad."
De D66-fractieleider krijgt digitaal steun van verschillende prominenten. PvdA-leider Lodewijk Asscher noemt de berichten "weerzinwekkend". "Goed dat je dit laat zien, helaas is het nodig. Tegen de alledaagsheid van haat." Cabaretière Claudia de Breij noemt het goed dat Jetten het zichtbaar maakt. "Homo- en trans-haat (fobie vind ik onzin, we zijn niet eng) moet worden bestreden", schrijft ze op Twitter.
ChristenUnie-leider Gert-Jan Segers citeert uit de toespraak van koning Willem-Alexander bij de Dodenherdenking: "Het minste wat we kunnen doen is niet wegkijken. Niet goedpraten. Niet uitwissen."
PVV-leider Geert Wilders spreekt van verwerpelijke berichten, die "zonder uitzondering walgelijk" zijn. In een tweet verwijst hij ook naar de dreigementen die hij zelf al jaren iedere dag ontvangt:
Jetten is blij met de steun. "Dat doet me goed. Ik hoop dat veel mensen vandaag hier heel even over nadenken. En ook als ze iemand zien of horen uitschelden. Dat ze iemand daarop aanspreken, zodat we het kunnen uitbannen."
Vanwege de Internationale Dag tegen Homo-, Lesbo-, Bi-, Trans- en Interseksefobie roept belangenorganisatie COC mensen op vandaag de regenboogvlag uit te hangen. Ook worden, verspreid over het land, verschillende activiteiten georganiseerd, met onder meer een wake in de Oranjekerk in Amsterdam.
Minister Van Engelshoven zegt dat deze dag niet zomaar wordt gevierd. "Op deze datum in 1990 besloot de Wereldgezondheidsorganisatie homoseksualiteit van de officiële lijst met ziektes te schrappen. Daarom ook vandaag weer benadrukken we het belang van LHBTI-emancipatie!"