Een opmerkelijk natuurfenomeen in het Belgische Geel: een oehoe en haar drie jongen wonen daar op het balkon van de Nederlander Jos Baart. De vogels hebben zich genesteld in een bloembak voor het raam.
Baart woont in het centrum van Geel, een plaats met zo'n 40.000 inwoners. Dat de oehoe en haar jongen zich daar vertonen en ook blijven, is zeer bijzonder. De dieren zijn schuw en laten zich normaal amper zien.
De oehoe had zich al eens eerder bij Baart op het balkon genesteld en daar ook twee eieren gelegd, maar die werden niet uitgebroed, vertelde Baart bij Vroege Vogels op NPO Radio 1. Begin februari ontdekte hij weer drie eieren in de bloembak en daarmee lukte het wel. Baart zocht de broedtijd op en rekende erop dat de eieren rond Pasen zouden uitkomen. "Het werd 11 april, Paaszaterdag. Het klopte precies."
Vroege Vogels ging langs bij Baart en maakte deze beelden van de jonge oehoes:
Inmiddels zijn de jongen vijf weken oud en ziet Baart dagelijks hun kopjes voor het raam. "Feest", zegt hij daarover. "Soms zitten ze met z'n drieÃ«n voor het glas en zien ze de schitteringen van de televisie. Dan zitten ze alle drie tv te kijken."
De moeder is wel schuw, zegt Baart. "Bij de geringste beweging die ze als bedreiging ervaart, is ze weg. Dan gaat ze op de kerktoren zitten en heeft ze hier zicht op. Dan observeert ze alles. Ze kan dan rustig zes tot acht uur blijven zitten."
Rond de kerk in het centrum van Geel werd al langer een oehoe gesignaleerd. De precieze herkomst van de vogel is onduidelijk. Inmiddels zijn de jongen geringd door de Vlaamse natuurorganisatie Natuurpunt.
Baarts zegt op Facebook dat de oehoes naar verwachting nog twee maanden op zijn balkon blijven voordat ze uitvliegen.