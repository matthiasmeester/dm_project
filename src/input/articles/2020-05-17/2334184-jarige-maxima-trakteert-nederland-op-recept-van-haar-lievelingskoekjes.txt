Koningin Máxima viert haar 49ste verjaardag en geeft op sociale media een lesje alfajores bakken. Dat is een Argentijnse lekkernij waar de vrouw van koning Willem-Alexander dol op is.
"Ik bak ze volgens mijn moeders recept, dat ik graag met jullie deel. Zodat je ze ook zelf thuis kunt bakken!" Máxima heeft een reeks foto's van het bakproces en eindresultaat op Facebook en Instagram gezet:
De vulling van de alfajores is dulce de leche, een karamelpasta. Het is zomaar mogelijk dat Máxima's moeder heeft meegeholpen in de keuken. Maria del Carmen verblijft al enkele maanden in Nederland.
In de reacties op sociale media wordt de jarige koningin overstelpt met felicitaties en complimenten voor het lekkere recept.
"Ik ben trots op zo'n fantastische koningin", schrijft Marie-Louise. "Nog nooit eerder meegemaakt dat een lid van de koninklijke familie (in Nederland en de wereld) een lievelingsrecept deelt!"
Noot van de redactie: oorspronkelijk stond in het Instagram-bericht van het Koninklijk Huis dat er soda toegevoegd moet worden aan het deeg. Om misverstanden met schoonmaaksoda te voorkomen heeft de RVD hier later baking soda van gemaakt.