Het Chinese Volkscongres heeft zich massaal geschaard achter een omstreden wet die oppositievoeren in Hongkong bemoeilijkt. Het was geen verrassing: wetsvoorstellen van de Communistische Partij worden eigenlijk nooit weggestemd.
De stemverhouding was uiteindelijk: 2878 stemmen voor, 1 tegen en 6 onthoudingen:
De 'veiligheidswet' verbiedt in Hongkong het streven naar afscheiding, buitenlandse inmenging en staatsondermijnende activiteiten. Volgens de eerste concepten stelt de wet de politie in staat om makkelijker pro-democratische activisten op te pakken en te vervolgen. Ook zou China hiermee voor het eerst officieel een kantoor in Hongkong kunnen opzetten van de nationale veiligheidsdiensten.
Hongkong hoort sinds de onafhankelijkheid van Groot-BrittanniÃ« in 1997 weer bij China, met een eigen economisch systeem en meer democratische vrijheden. Premier Li Keqiang verdedigde na afloop de plannen, die volgens hem in het belang zijn van de stabiliteit en welvaart voor Hongkong op de langere termijn.
Volgens de afspraken die destijds met de Britten werden gemaakt, zou Hongkong een eigen veiligheidswet krijgen, maar die is nooit door het parlement van Hongkong gekomen. Een eerdere poging daartoe in 2003 werd na grootschalig protest gestaakt.
Peking probeerde de specifieke vrijheden die in Hongkong gelden al langer in te perken. Vorig jaar gingen demonstranten in Hongkong massaal de straat op omdat ze minder bemoeienis van het vasteland wilden. Toen was een uitleveringswet de Hongkongers een doorn in het oog.
NOS Op 3 maakte daar deze uitlegvideo over:
De Verenigde Staten waarschuwen China dat Hongkong met deze wet niets anders meer is dan andere Chinese steden en zijn speciale autonome positie verliest. China-correspondent Sjoerd den Daas zegt het een poging van Washington is om druk uit te oefenen op Peking om de wet in elk geval nog aan te passen. Het gaat vooralsnog om een concept, dat de komende weken verder moet worden uitgewerkt.
"China lijkt niet bereid concessies te doen. Beleidsmakers zijn van mening dat de wet er al lang had moeten zijn, en willen laten zien dat de maat in Hongkong voor hen inmiddels wel vol is."
Als de wet in deze vorm wordt doorgezet zullen de consequenties met name gevoeld worden bij de pro-democratiebeweging, denkt Den Daas. "Maar ook de economische belangen zijn groot. Hongkong is de poort van en naar China. Veel Chinese bedrijven gebruiken Hongkong om geld op te halen. Voor veel buitenlandse bedrijven fungeert Hongkong als springplank naar China. De onzekerheid over de uitvoering van de Chinese veiligheidswet en mogelijke sancties vanuit Washington brengen die rol in gevaar." De economie van Hongkong kreeg eerder al rake klappen door maandenlange, soms gewelddadige protesten en beperkingen als gevolg van corona.
Den Daas verwacht nieuwe protesten in Hongkong, al lijkt het erop dat die nu niet meer op de schaal plaatsvinden van vorig jaar, toen honderdduizenden inwoners de straat op gingen tegen een omstreden uitleveringswet. "Er zijn ook veel Hongkongers die zeggen 'het heeft allemaal geen zin meer', of ze vinden dat het te gevaarlijk wordt op straat. Er is veel politie en er wordt snel traangas ingezet. Het zou kunnen dat het nu even rustig blijft, ook door corona, maar echt rustig in Hongkong zal het niet gauw meer worden."