Ongeveer een kwart van de midden- en kleinbedrijven die recht hadden op een gift van 4000 euro, heeft een aanvraag ingediend en het geld gekregen. Dat meldt het CBS op basis van cijfers tot 15 mei. Vooral de horeca heeft een beroep gedaan op overheidssteun. Andere bedrijfstakken waar meer dan driekwart van de bedrijven een uitkering kregen, zijn kledingwinkels, kermisattracties en taxivervoer.
De zogeheten TOGS-regeling (Tegemoetkoming Ondernemers Getroffen Sectoren) was bedoeld als extra steun voor ondernemers die gedwongen moesten sluiten. In eerste instantie was het bedoeld voor de horeca, maar na kritiek werden er onder meer kledingwinkels, tattooshops en taxi's aan toegevoegd.
De Rijksdienst voor Ondernemend Nederland (RVO) meldt dat op 27 mei van de 198.000 ingediende verzoeken er inmiddels 187.000 zijn uitbetaald voor een bedrag van 751 miljoen euro.
In de horeca heeft 86 procent van de restaurants gebruik gemaakt van de regeling en van caf√©s 81 procent. Samen zijn de eet- en drinkgelegenheden die steun hebben aangevraagd goed voor zo'n 305.000 banen.
Van alle mkb-bedrijven in Nederland kreeg 9 procent een TOGS toegekend. Deze bedrijven vertegenwoordigen 18 procent van alle banen en 7 procent van de totale omzet van het mkb.
In onderstaande grafiek staat de lichtblauwe balk voor het percentage bedrijven in een sector die een TOGS is toegekend, de donkerblauwe balk voor het percentage werknemers dat ermee gemoeid is:
Naast de gift was er ook de mogelijkheid tot het afsluiten van een lening. Bij Qredits, een onafhankelijke kredietverstrekker, konden bedrijven een lening aanvragen. Volgens het CBS hadden bijna 8000 ondernemingen op 15 mei een lening lopen bij Qredits, waarvan de helft uitstel van aflossing heeft verkregen.
De meeste bedrijven die een lening hadden lopen bij Qredits, waren werkzaam in de handel. Daarna volgden specialistische diensten, bouwnijverheid en horeca. De lenende bedrijven waren samen goed voor zo'n 10.000 banen. In totaal staat er voor 192 miljoen euro aan leningen open. Die nemen de acute geldzorgen weg, maar moeten uiteindelijk wel worden terugbetaald.
Om in aanmerking te komen voor de 4000 euro, moest de zogeheten SBI-code van het bedrijf overeenkomen met een lijst die de overheid had vastgesteld. Als een bedrijf bij de Kamer van Koophandel wordt ingeschreven, krijgt het een SBI-code op basis van de hoofd- of nevenactiviteiten. Een restaurant heeft bijvoorbeeld een andere SBI-code dan een kantine.
Andere voorwaarden voor de steun waren dat een bedrijf minder dan 250 werknemers in dienst had, in de periode van 16 maart tot 15 juni minimaal 4000 euro aan vaste lasten had en minimaal 4000 euro aan omzet verloor.