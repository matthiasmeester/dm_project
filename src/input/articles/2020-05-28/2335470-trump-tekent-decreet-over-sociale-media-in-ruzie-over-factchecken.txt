President Trump heeft een decreet ondertekend dat toezichthouders de bevoegdheid geeft gerechtelijke stappen te zetten tegen sociale media. Volgens Trump moeten bedrijven als Twitter en Facebook verantwoordelijk kunnen worden gehouden voor de keuzes die zij maken.
Trump heeft het momenteel aan de stok met Twitter. Het platform plaatste een waarschuwing bij zijn recente tweets over stemmen per post. Volgens de president leidt het stemmen per post tot fraude, volgens Twitter is dat feitelijk onjuist.
"Wat Twitter factcheckt en negeert is politiek activisme. En dat is ongepast", zei Trump bij het ondertekenen van het decreet. 
Sociale media zijn volgens de Amerikaanse internetwet uit 1996 niet verantwoordelijk voor de inhoud op hun platforms. Dat komt doordat ze niet gezien worden als uitgevers van die inhoud, maar alleen als podium. Trump wil dat die passage uit de wet wordt gehaald. Het decreet is een eerste stap, de president wil later met een wetsvoorstel komen.
De regering-Trump overwoog al eerder met een dergelijk decreet te komen. Dat gebeurde tot nu toe niet, omdat de regering vreesde dat het juridisch niet haalbaar zou zijn. Ook zou het ingaan tegen principes als de vrijheid van meningsuiting. En dat is juist een belangrijk onderdeel van deze kwestie, zegt correspondent Marieke de Vries in Nieuwsuur.
"Trump kan zich wel beroepen op de vrijheid van meningsuiting, maar een privaat bedrijf als Twitter kan dat ook. Zij hebben het recht om kanttekeningen te plaatsen bij berichten en ook om kritiek te hebben op de president van de Verenigde Staten."
Het is nog onduidelijk hoe ver de wetgeving zal gaan. Techbedrijven vrezen dat het decreet een aanloop is naar strengere wetgeving voor sociale media en andere delen van het internet.
Juridische experts verwachten dan ook dat techbedrijven naar de rechter zullen stappen om het decreet aan te vechten, zeggen ze tegen The Washington Post. "Het is interessant om te kijken wie er gelijk krijgt als het straks inderdaad tot een rechtszaak komt", zegt De Vries.
De topman van Twitter, Jack Dorsey, liet woensdagavond al weten dat het platform doorgaat met het vermelden van disclaimers bij misleidende informatie over verkiezingen. "Dat maakt ons nog geen scheidsrechter wat betreft de waarheid. We willen de tegengestelde informatie kunnen laten zien zodat mensen zelf kunnen oordelen."
Ook topman Mark Zuckerberg van Facebook reageerde op het decreet. Hij zei dat sociale media niet moeten gaan fungeren als scheidsrechters van de waarheid.
Nancy Pelosi, de Democratische voorzitter van het Huis van Afgevaardigden, hoopt dat Twitter doorgaat met het factchecken van informatie. Ze zegt dat er wel veel meer gedaan moet worden om te zorgen dat factchecks eerlijk worden ingezet op alle platforms.