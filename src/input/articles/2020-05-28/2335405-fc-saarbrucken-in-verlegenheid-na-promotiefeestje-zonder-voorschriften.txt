Spelers en medewerkers van het Duitse 1. FC Saarbrücken hebben de voetbalclub in verlegenheid gebracht. Ze hebben de promotie naar de derde Bundesliga op straat gevierd met supporters, zonder zich aan de gezondheidsvoorschriften te houden.
Saarbrücken kreeg woensdagavond van de Duitse voetbalbond te horen dat het seizoen in de Regionalliga Südwest definitief is beëindigd wegens de coronacrisis. Daardoor promoveert de club na zes jaar terug naar het derde niveau in Duitsland.
Dat bondsbesluit leidde in de stad onder meer tot vrolijke taferelen op straat waarbij ook verscheidene clubmensen werden gesignaleerd. De voorschriften ten aanzien van het gezondheidsprotocol werden tijdens het volksfestijn niet in acht genomen.
Saarbrücken speelt op 9 juni nog een belangrijke wedstrijd in de halve finales van de Duitse beker, waarin Bayer Leverkusen van trainer Peter Bosz de tegenstander is. "Voor ons is de quarantaineperiode voor die wedstrijd nog niet aangebroken", trachtte voorzitter Hartmut Ostermann alle kritiek nog enigszins te pareren.
"Maar we gaan het gedrag van de betrokken personen intern nog wel even duidelijk aan de orde stellen. Ik weet dat je pure vreugde niet helemaal kunt beteugelen. We moeten ons daarbij echter wel aan de hygiëneregels houden."
Ostermann had eerder nog op de website van zijn club een algemene oproep gedaan om toch vooral op veilige afstand van elkaar de promotie te vieren. "We mogen onze historische wedstrijd in de Duitse beker niet in gevaar brengen", waarschuwde hij. Uitgerekend zijn eigen personeel ging daarna in de fout.