De Tweede Kamer staat achter het nieuwe steunpakket voor bedrijven die door de coronacrisis in de financiële problemen zijn gekomen. Behalve de coalitiepartijen kan het kabinet ook rekenen op de steun van oppositiepartij PvdA, die vorige week nog zeer kritisch was over dit tweede steunpakket dat op 1 juni ingaat.
Het grootste twistpunt was het kabinetsplan om de ontslagboete te schrappen. Linkse oppositiepartijen en de PVV, maar ook de vakbeweging, vrezen dat bedrijven personeel op grote schaal zullen ontslaan. Om grote werkloosheid te voorkomen bevat het huidige steunpakket wel zo'n ontslagboete, waarbij bedrijven per ontslagen werknemer geld moeten betalen.
Gisteravond bereikte het kabinet met de vakbonden een compromis; de ontslagboete blijft bestaan voor bedrijven die meer dan twintig mensen ontslaan en geen akkoord hebben met de vakbonden.
Kijk hier hoe minister Koolmees van Sociale Zaken het aangepaste plan uitlegt:
PvdA-leider Asscher noemde het compromis in het debat "verstandig", tot grote irritatie van tegenstanders SP en de PVV. Zij vrezen dat er nog steeds werknemers op straat komen te staan. Behalve de PvdA was nu ook GroenLinks minder kritisch dan vorige week. Forum voor Democratie is ook positief.
PvdA-leider Asscher is te spreken over het compromis:
Een groot deel van de oppositie heeft wel nog stevige kritiek op de partnertoets voor zzp'ers in het nieuwe pakket. Zzp'ers kunnen niet meer automatisch in aanmerking komen voor steun, omdat het inkomen van hun partner gaat meetellen. GroenLinks, de SP, de PVV en Kamerleden Van Haga en Van Kooten vrezen dat zzp'ers in een diep gat vallen als het inkomen van de partner gaat meetellen bij het aanvragen van steun. Ze willen dat het kabinet de partnertoets terugdraait.
Oppositiepartij PvdA en coalitiepartij D66 vragen het kabinet om naar een tussenoplossing te kijken waarmee zzp'ers die door de partnertoets tussen wal en schip dreigen te vallen, toch in aanmerking komen voor steun. "Er is een grote groep mensen die nu de huur niet kan betalen", aldus PvdA-leider Asscher.
Minister Koolmees van Sociale Zaken zegt bereid te zijn daarnaar te kijken, maar dat het geld ervoor dan ook weer ergens vandaan moet komen. "U moet zich ook bewust zijn van de risico's, ik heb maar een beperkt mandaat gekregen van de minister van Financiën."
Volgende week stemt de Tweede Kamer over het tweede noodpakket en dan wordt ook duidelijk of er voor zzp'ers een oplossing gevonden is. Ook wordt dan duidelijk of naast de PvdA ook andere oppositiepartijen het kabinet steunen.