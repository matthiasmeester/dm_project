In Scheveningen heeft een agent een man neergeschoten. Die is daarbij gewond geraakt, meldt het Openbaar Ministerie. Volgens getuigen heeft de man in de Neptunusstraat met een hakbijl om zich heen gezwaaid. De rijksrecherche stelt een onderzoek in.
De man is bekend in de buurt, zeggen de getuigen. Hij zou met de hakbijl twee mensen hebben verwond, waarna de politie hem in zijn been heeft geschoten. De man is met een ambulance naar het ziekenhuis gebracht.
Een deel van de straat is afgezet met rood-wit lint. In de straat is veel politie aanwezig, waaronder uit Rotterdam. Een eigenaar van een koffietent zegt tegen een verslaggever van Omroep West  dat hij twee mensen zag wegrennen. "Toen kwam een fietser voorbij en daar is de man achteraan gegaan."
Het Openbaar Ministerie roept mensen die beelden hebben gemaakt op om deze met de rijksrecherche te delen.