De Surinaamse president Bouterse wil een hertelling van de verkiezingsuitslag in alle stembureaus. "Wij gaan een hertelling aanvragen. De hele bevolking mag zien wie waar gewonnen heeft en waar verloren", zei hij vanavond op de Surinaamse staatsradio. Hij wil dat de hertelling van de uitslagen van elk stembureau door de televisie wordt uitgezonden. Partijgenoten van Bouterse spreken van een hertelling in twee of drie districten.
In Suriname is het controleren van de stembiljetten van de parlementsverkiezingen van maandag in een chaos geëindigd. De voorzitter van het Onafhankelijk Kiesbureau dat toezicht houdt, Jennifer van Dijk-Silos, zei gisteren dat de stemmen al zijn geteld en dat zij de uitslag bekend zou maken als het ministerie van Binnenlandse Zaken dat niet snel zou doen.
Normaal gesproken beslist het hoofd van het kiesbureau pas na bekendmaking van de officiële uitslag of die overeenstemt met de processen-verbaal die bij het tellen zijn opgemaakt.
Burgers en leden van de oppositie zijn bang dat president Bouterse en zijn NDP-partij proberen te frauderen. Tussentijdse uitslagen voorspellen dat de NDP 10 van zijn 26 zetels verliest. De oppositiepartij VHP van Chan Santokhi zou met 20 van de 51 parlementszetels de grootste partij van het land worden.
Eerder vandaag zeiden vooraanstaande politici dat geprobeerd wordt de verkiezingsuitslag te vervalsen. Ooggetuigen en ook politicus Ronnie Brunswijk zeggen dat er vannacht geprobeerd is om dozen met al getelde stemmen te openen, om daar processen-verbaal uit te halen of ze te verwisselen, zei correspondent Nina Jurna in Nieuws en Co op NPO Radio 1. "Brunswijk sprak ook van een poging tot brandstichting."
De voorzitter van het Surinaamse kiesbureau dat toezicht heeft gehouden, zei gisteren dat alle stemmen waren geteld en dat zij desnoods zelf de uitslag bekend zou maken als het ministerie van Binnenlandse Zaken dat niet snel zou doen.
VHP-leider Santokhi heeft het kiesbureau gesmeekt niet langer te wachten. Daarnaast heeft hij het Openbaar Ministerie gevraagd een onderzoek in te stellen en hij deed een beroep op de internationale gemeenschap. "Hij zegt eigenlijk, wat hier nu gebeurt, is heel ernstig; het democratische proces wordt hier verstoord", aldus Jurna.
In Paramaribo zijn alle stembussen naar een sporthal gebracht. Burgers op de tribune houden dag en nacht toezicht, om te voorkomen dat ermee wordt geknoeid.
Stefano Biervliet van de oppositiepartij PRO bevindt zich ook in de sporthal. Op Facebook vertelde hij dat burgers hebben ontdekt dat politieagenten twee dozen hebben weggehaald. In Nieuws en Co zei hij dat later papieren uit dozen zijn gehaald. "Dan zit ik mezelf af te vragen: als er geen mensen bij zijn, hoe gaat het hier dan in Suriname? Er moet meer controle komen."
Biervliet weet het zeker: er wordt fraude gepleegd. "Bouterse wil aan de macht blijven. Dat staat vast. En dan gaat hij alles doen om toch aan de macht te blijven. Dat is het hele probleem." Biervliet laat zich beveiligen. "Je hebt te maken met maffia. Het zijn geen kleine jongens."
"Wat hij zegt komt een beetje overeen met wat Brunswijk zegt", aldus Jurna. "Dat er geprobeerd is om dozen weg te halen en misschien wel in te wisselen voor dozen met andere stemmen."