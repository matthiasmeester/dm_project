Het aantal doden door het coronavirus is gestegen met 32. In totaal zijn er in Nederland nu 5903 mensen overleden van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland afneemt, kijkt het RIVM vooral naar de nieuwe ziekenhuisopnames. Vandaag zijn 16 nieuwe ziekenhuisopnames gemeld. Het gemiddelde in de afgelopen zeven dagen is 10 nieuwe opnames per dag. In de zeven dagen daarvoor was het gemiddeld 26.
In totaal zijn er nu 11.713 mensen in Nederland die vanwege het coronavirus zijn opgenomen of opgenomen zijn geweest. Van hen liggen er zo'n 900 nog in het ziekenhuis.
Het RIVM wijst er daarbij op dat de dagelijks gemelde cijfers kunnen achterlopen: sterfgevallen en ziekenhuisopnames worden vaak pas na een aantal dagen doorgegeven door de GGD'en. In het weekend is dat effect bij de sterfgevallen nog wat groter: veel mensen die in het weekend overlijden, worden pas na het weekend gemeld. Daardoor is het aantal doden dat op dinsdag bekend wordt gemaakt doorgaans groter dan op zondag en maandag.
De bijna 200 coronapatiënten die nu nog op de intensive care liggen, liggen er gemiddeld 34 dagen. De gemiddelde ligtijd was de afgelopen maanden 18 dagen. De patiënten die uiteindelijk overleden, lagen het kortst op de IC: 14 dagen.
Het aantal covid-19-patiënten op de intensive care is tot 10.00 uur vanochtend licht gedaald, met zeven. Er liggen nu 182 mensen op de intensive care van wie bekend is dat ze het coronavirus hebben.
De daling van het aantal coronapatiënten gaat de afgelopen dagen langzamer dan de weken daarvoor. In een week tijd (van donderdag tot donderdag) nam het aantal met 73 af. In de week daarvoor daalde het met 155 patiënten.
Er liggen 559 mensen op de IC's met andere kwalen dan covid-19. Dat zijn er 37 meer dan gisteren.
In 64 ziekenhuizen liggen nog altijd coronapatiënten op de IC. Dat zijn er 12 minder dan op het hoogtepunt van de uitbraak.
Daarnaast lagen er gisteren nog 695 coronapatiënten op gewone verpleegafdelingen in de ziekenhuizen, dat zijn er 28 minder dan gisteren.
Wil je weten wat de belangrijkste cijfers over coronavirus zijn in jouw gemeente? Klik dan op onderstaande kaart. We houden daar onder andere het aantal in het ziekenhuis opgenomen patiënten per gemeente bij. Maar ook de geregistreerde besmettingen en het aantal overledenen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.
Het RIVM telt overigens alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Op het hoogtepunt van de crisis, begin april, bleek dat de 'oversterfte' waarschijnlijk twee keer hoger was dan het officiële dodental van het RIVM. In de weken daarna is dat verschil steeds kleiner geworden.