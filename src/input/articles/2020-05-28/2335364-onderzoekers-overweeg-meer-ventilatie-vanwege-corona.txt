Wetenschappers van de UvA hebben onderzocht hoelang kleine druppeltjes, zogeheten aerosolen, in de lucht blijven hangen. Uit hun onderzoek blijkt dat ventileren het aantal aerosolen vermindert. De onderzoekers stellen dat meer ventileren in het openbaar vervoer en verpleeghuizen de verspreiding van het coronavirus mogelijk vermindert.
In het onderzoek werd gezonde mensen gevraagd te spreken en te hoesten. Vervolgens bestudeerden de onderzoekers de verspreiding van de aerosolen met laserlicht. In een niet geventileerde ruimte was na vijf minuten de helft van de aerosolen nog in de lucht aanwezig. In de best geventileerde testsituatie halveerde het aantal aerosolen binnen dertig seconden.
Dat beter ventileren tot minder besmettingen leidt, is daarmee echter niet bewezen. Op de site van het RIVM is te lezen dat tot nu toe niet is aangetoond dat aerosolen een rol spelen bij de verspreiding van het coronavirus. Het virus verspreidt zich volgens het RIVM vooral "via grotere druppeltjes die niet lang in de lucht blijven hangen".
Een woordvoerder van het RIVM zegt dat de richtlijn is gebaseerd op wetenschappelijk onderzoek en dat die richtlijn geregeld wordt bijgewerkt. "Onze experts zullen dit onderzoek bekijken en zullen beoordelen of de richtlijn moet worden aangepast. Op dit moment is het niet mogelijk om op dit individuele onderzoek te reageren."