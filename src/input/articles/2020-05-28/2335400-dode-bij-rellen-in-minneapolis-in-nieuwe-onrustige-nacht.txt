Bij rellen in de Amerikaanse stad Minneapolis is vannacht een man omgekomen. Het gaat vermoedelijk om een plunderaar die door een winkeleigenaar werd doodgeschoten. Het was de tweede nacht op rij dat er rellen uitbraken. De aanleiding is de dood van een zwarte man. Hij kwam eerder deze week om bij zijn arrestatie.
Er werden in de stad ook winkels geplunderd en in brand gestoken. Ook zou een politiebureau zijn belaagd door een menigte boze mensen. Volgens gouverneur Tim Walz verliepen de protesten eerst vredig, maar was op sommige plekken de situatie niet veel later "extreem gevaarlijk".
Op Twitter riep Walz iedereen op die gebieden te verlaten:
De afgelopen nacht waren de rellen zo hevig, dat burgemeester Jacob Frey de hulp inriep van militairen om de orde te herstellen.
Een aantal gebouwen vloog bij de rellen in brand:
De zaak van de overleden George Floyd maakt veel los in de Verenigde Staten. Hij werd minutenlang op de grond gehouden door een agent die een knie in zijn nek duwde. Floyd riep meerdere keren dat hij geen lucht kreeg.
Het Amerikaanse ministerie van Justitie en de FBI kondigden een onderzoek aan naar de zaak. Vier agenten die betrokken waren bij de dood van Floyd zijn ontslagen. Burgemeester Frey wil dat de dader wordt vervolgd.