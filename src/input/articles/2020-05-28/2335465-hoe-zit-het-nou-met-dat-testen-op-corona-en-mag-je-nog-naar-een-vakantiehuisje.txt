Wordt iedereen straks op het coronavirus getest, mag je met meerdere huishoudens in één vakantiehuisje en wat is nou eigenlijk een 'noodzakelijke reis'?
Deze en duizenden andere vragen kreeg de NOS toegestuurd voor de uitzending Het coronavirus: feiten en fabels, die vanavond voor de vierde keer werd uitgezonden. We legden veelgestelde vragen in de uitzending voor aan deskundigen. Een deel van de antwoorden vind je hier terug.
Hoe werkt testen en wanneer kom je ervoor in aanmerking?
In principe kun je je bij milde klachten laten testen, zoals hoesten, koorts, benauwdheid, maar ook bij smaak- en geurvermindering en een neusverkoudheid. Christian Hoebe van de GGD Zuid-Limburg legt het uit: "Je maakt een afspraak, alle GGD's hebben één of meerdere teststraten. Daar kun je doorheen met de auto, soms ook met de fiets. Op dat moment wordt er met een watje in je keel en neus gegaan, en vervolgens krijg je de uitslag."
De uitslag vertelt niet of je het virus al hebt gehad. "We willen weten hoe het virus nu rondgaat onder de bevolking."
De sportscholen gaan per 1 juli open, is het verstandig om te gaan als je in een risicogroep zit?
Viroloog Mariet Feltkamp van het LUMC: "Als we gaan hijgen, zingen of juichen dan neemt het aantal aerosolen, kleine druppeltjes, aanzienlijk toe. Met de uitbraak van dit virus hebben we gezien dat dit een risico is. Er zijn rapporten in de literatuur die uitbraken hebben beschreven, maar daar is ook iets tegenin te brengen. Die aerosolen blijven niet eindeloos in de lucht. Het is niet dat als ik hier ga zingen, dat tien of twintig meter het virus er een uur later nog hangt. Dat is bij sommige virussen wel, maar bij dit virus is dat niet zo."
Moet iedereen ingeënt zijn als er straks een vaccin is?
"Als het vaccin er zou zijn, dan is het de vraag of meteen de hele bevolking gevaccineerd moet zijn of niet eerst specifieke groepen", zegt Christian Hoebe (GGD Zuid-Limburg). "Als GGD hebben we vaker met zijn allen dit soort vaccinatiecampagnes gedaan. De meningokokken, de Mexicaanse Griep. We zijn nu die straten aan het optuigen. Dus een grootschallige vaccinatiecampagne zouden we ook kunnen doen."
Hij zegt dat het niet nodig is dat iedereen gevaccineerd is. "Daar komt dat principe van de groepsimmuniteit terug. Dan heb je aan twee derde genoeg."
Stel, ik wil met acht mensen naar het terras. Hoeveel tafels moet ik dan reserveren?
Horecagelegenheden zijn niet verplicht om met een reserveringssysteem te werken. Onno van Veldhuizen, voorzitter van de Veiligheidsregio Twente: "Maar je moet altijd de anderhalve meter afstand tot de ander in de gaten houden, en drukte vermijden. En de uitbater van het terras moet dat zo doen dat je je eraan kunt houden. Bij standaardtafeltjes heb je misschien wel twee, drie of vier tafels nodig om met z'n achten te zitten."
Het openbaar vervoer is alleen voor noodzakelijke reizen. Maar wat is dat voor reis?
Neem je eigen verantwoordelijkheid, zegt Pedro Peters van branchevereniging OV-NL. "We hebben afgesproken dat je zelf bepaalt wat een noodzakelijke reis is. Niet de overheid. Tachtig tot negentig procent van de mensen houdt zich daar prima aan. Er is wel een grensgebied. Even naar het strand op zondag, doe dat nou niet. Maar het kan voor iemand wél heel belangrijk zijn om op bezoek te gaan bij een zieke oma. Dan is dat een noodzakelijke reis. Als je werkgever eist dat je komt, dan is dat een noodzakelijke reis. We gaan ook niet controleren waarom je reist."
Ik wil met zes mensen met de auto op vakantie naar Spanje. Kan dat?
Op dit moment nog niet, zegt Marga de Jager van de ANWB. Maar dat kan de komende weken veranderen. "Op dit moment geldt dat er geen niet-noodzakelijke reizen naar het buitenland gemaakt kunnen worden. Op vakantie gaan is geen noodzakelijke reis. Ze zijn in Spanje al aan het nadenken over versoepelingen, maar dat hangt nog heel erg af van het ziektebeeld. Op dit moment is er geen mogelijkheid om uit te reizen of door te reizen. Hou het nieuws in de gaten."
Mag ik met een groep naar een vakantiehuisje gaan?
Dat hangt er van af of je een huishouden bent, of niet. Volgens Geert Dijks van branchevereniging HISWA-RECRON zijn er nu gesprekken met de veiligheidsregio's om te kijken wat er kan. "We hebben in Nederland veel groepsaccommodaties, die vaak grote groepen ontvangen. Als zo'n accommodatie kamers aanbiedt aan één huishouden én er zit sanitair aan gekoppeld, dan kan dat. Dat sanitair hoeft niet in de kamer te zitten, maar mag ook op de gang. Maar dat betekent wel dat als je met zeven vriendinnen wilt gaan, dan moet je zeven locaties hebben."
Bekijk hier de hele uitzending van 'Het coronavirus: feiten en fabels' nog eens terug, met meer antwoorden op jullie vragen: