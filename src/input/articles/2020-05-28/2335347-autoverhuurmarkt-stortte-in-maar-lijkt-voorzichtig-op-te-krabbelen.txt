Toen de coronacrisis begon, werden bij autoverhuurbedrijf Diks massaal boekingen geannuleerd en auto's ingeleverd. "Onze vestigingen stonden direct vol met auto's", zegt Niels Diks van het familiebedrijf. "We hebben zelfs een extra terrein moeten huren om alle ongebruikte wagens kwijt te kunnen. We hadden er geen plek meer voor."
Om de crisis te overleven 'schorste' het bedrijf een groot deel van de huurauto's, zodat er geen wegenbelasting en verzekering meer betaald hoefde te worden.
Doordat we veel minder reizen, zijn autoverhuurbedrijven zwaar getroffen door de coronacrisis. Bijna alle verhuurders rapporteerden afgelopen week een omzetverlies door de crisis, zegt brancheorganisatie Bovag. Het gemiddelde verlies bedroeg zo'n 50 procent. En ruim 40 procent van de bedrijven verwacht medewerkers te moeten ontslaan.
Toch zeggen sommige bedrijven, zoals Diks, dat het voorzichtig weer wat beter gaat. "We zien zowel de consumenten- als de zakelijke markt langzaam weer op gang komen", zegt Niels Diks. "We hebben nog steeds auto's geschorst staan, maar een deel rijdt weer."
Verhuurbedrijven lijken ervan te profiteren dat mensen liever niet met het openbaar vervoer reizen. Diks krijgt bijvoorbeeld boekingen van mensen die een weekendje weg willen. "Mensen willen op pad binnen Nederland. Als je geen auto hebt, is een huurauto nu een alternatief voor het openbaar vervoer."
Ook concurrent Hertz zegt dat de markt aantrekt. "Bedrijven willen hun mensen voorzien van een huurauto, omdat het openbaar vervoer niet een van de eerste opties is op dit moment", zegt Henk van den Helder, directeur van Hertz Benelux.
En er zijn particulieren die een priv√©-lease-auto hadden en die nu aankloppen bij een verhuurder. Vanwege de onzekere economische situatie willen ze niet twee of drie jaar aan een contract vastzitten. "Mensen kiezen bij ons voor een minilease, die je na een maand kan opzeggen", zegt Van den Helder. Hertz was ook groot in de verhuur aan vakantiegangers op vliegvelden. Maar die markt ligt nog steeds bijna helemaal stil.
In de VS vroeg Hertz vorige week faillissement aan vanwege de ingestorte omzetten. Het is een van de grootste faillissementen van de coronacrisis tot nu toe. Het gaat daarbij wel om een zogeheten chapter 11-procedure, waarbij het bedrijf open blijft en werkt aan het terugdringen van de schulden.
Hertz Europa was geen onderdeel van dat faillissement en volgens Van den Helder is de situatie van het bedrijf hier ook beter. "Het grote verschil met de VS is dat we hier voor een belangrijk deel met terugkoopovereenkomsten werken." Daarbij kan het verhuurbedrijf na een bepaald aantal maanden een auto terug verkopen aan de fabrikant of importeur. Die verkoopt de auto dan weer als tweedehandsauto. "Dat hebben we in hoog tempo gedaan, waardoor we in acht weken onze Benelux-vloot konden afslanken van 8000 naar 4500 voertuigen."
Met de verhuur van de auto's die overbleven, gaat het de goede kant op. "De bezettingsgraad zit alweer tegen de 80 procent ", zegt Van den Helder. "We kijken alweer naar extra voertuigen, want je wil klanten ook geen nee verkopen."