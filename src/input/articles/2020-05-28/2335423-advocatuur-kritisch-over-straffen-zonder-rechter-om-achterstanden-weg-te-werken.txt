Advocaten zijn bezorgd over plannen van het Openbaar Ministerie om meer zaken zonder rechter te behandelen. Het OM wil zo achterstanden wegwerken die ontstaan zijn door de coronacrisis.
De Nederlandse Orde van Advocaten waarschuwt dat rechtsbijstand voor verdachten dan wel goed geregeld moet zijn. In het verleden is veel misgegaan met strafbeschikkingen van het Openbaar Ministerie, zegt de orde.
Zo bleek uit verschillende onderzoeken dat het OM ten onrechte straffen oplegde en dat de straffen ook hoger uitvielen dan bij de rechter. "We gaan dit dus met argusogen volgen", aldus de advocatenorde.
"Het kan niet zo zijn dat mensen die normaal gesproken voor de rechter gebracht zouden worden, nu opeens een boete op de mat krijgen", zegt advocaat Joren Veldheer, voorzitter van de Nederlandse Vereniging van Jonge Strafrechtadvocaten (NVJSA). "Ook mogen ze niet slechter af zijn dan wanneer ze bij de rechter waren gekomen."
De NVJSA vindt dat verdachten altijd door een officier van justitie gehoord moet worden, liefst in bijzijn van een advocaat. Ook zouden de gevolgen van een strafbeschikking goed moeten worden uitgelegd, omdat veel mensen niet beseffen dat ze daarmee een strafblad krijgen.
Het OM wil "fors meer" eenvoudige strafzaken zelf gaan afhandelen. Na het uitbreken van het coronavirus hebben rechtbanken veel zittingen afgelast. Daardoor liggen er nu ruim 13.000 strafzaken extra op de plank, ongeveer een kwart meer dan het normaal aantal zaken.
"Als deze zaken kunnen worden beoordeeld en afgedaan door een officier van justitie, wordt de voorraad strafzaken substantieel kleiner en kan de rechtspraak zich vooral richten op de zwaardere zaken", aldus het OM. Justitie houdt er ook rekening mee dat er meer zaken zullen worden geseponeerd.
De Nederlandse Orde van Advocaten noemt de wens om achterstanden in te halen begrijpelijk. Over hoe de bijstand aan verdachten dan moet worden geregeld, is de advocatuur momenteel in gesprek met justitie, de rechtspraak en het ministerie.
Het Openbaar Ministerie mag zaken afdoen zonder tussenkomst van een rechter. Dat gebeurt nu al in ruim 30.000 strafzaken per jaar en in zo'n 35.000 overtredingszaken per jaar. Het gaat om veelvoorkomende delicten zoals mishandeling, winkeldiefstal, bedreiging, rijden onder invloed en vandalisme. De straffen die het OM mag opleggen zijn bijvoorbeeld een geldboete, taakstraf, gebiedsverbod of rijverbod.