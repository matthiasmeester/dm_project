Touroperator TUI heeft alle vakantievluchten vanuit het Verenigd Koninkrijk naar Spanje en de Canarische eilanden tot en met 9 augustus geannuleerd.
Het bedrijft neemt die stap naar aanleiding van de quarantaineplicht van twee weken die de Britse overheid gisteren vrijwel per direct instelde voor reizigers die terugkeren uit Spanje. EasyJet en British Airways laten weten dat ze niet van plan zijn om de komende dagen vluchten naar Spanje te annuleren.
Een woordvoerder van TUI in Duitsland zegt tegen de NOS dat de beslissing vooralsnog geen gevolgen heeft voor vluchten vanuit Duitsland, Nederland en BelgiÃ«. "Het gaat enkel en alleen om vluchten vanuit het Verenigd Koninkrijk naar Spanje en de Canarische eilanden."
Het ministerie van Buitenlandse Zaken heeft vandaag niets veranderd aan het reisadvies voor Spanje. "We monitoren de situatie voortdurend en nemen beslissingen na adviezen van RIVM", zegt een woordvoerder. "Zodra we een besluit nemen gaan het direct communiceren. We kunnen er nu niet verder op vooruitlopen."
Britten die op vakantie zijn in Spanje zijn gefrustreerd:
De Britse minister Raab van Buitenlandse Zaken geeft toe dat de maatregel vervelend is voor de reizigers, maar benadrukt het belang ervan. Het besluit is bekritiseerd door de Labour-oppositie, die vindt dat er slecht is gecommuniceerd vanuit de overheid.
Raab verdedigt de maatregel tegenover Sky News. "Vrijdag zagen we in de nieuwste data dat het aantal coronagevallen fors was gestegen in het hele land. Een dag later hebben we het besluit genomen. We hoeven ons er niet voor te verontschuldigen", vindt Raab. "We moeten snel en daadkrachtig kunnen optreden als daar aanleiding voor is."
De minister verzoekt werkgevers begripvol om te gaan met mensen die in thuisisolatie moeten. Hij zegt dat niemand daarvoor gestraft moet worden.
Steeds meer landen nemen maatregelen in verband met de situatie in Spanje, zegt correspondent Rop Zoutberg. Hij raadt toeristen in Spanje aan om de lokale kranten nauwgezet in de gaten te houden en ook de Spaanse publieke omroep. "Dan weet je waar je aan toe bent."
De Spaanse minister van Buitenlandse Zaken zegt op zijn beurt dat zijn land de corona-uitbraak onder controle heeft, dat Spanje veilig is voor toeristen en dat de overheid in contact staat met andere Europese landen om ze gerust te stellen. De minister verzoekt de Britten om de Balearen en Canarische eilanden vrij te stellen van de quarantainemaatregel.