Actrice Olivia de Havilland is op 104-jarige leeftijd overleden in haar woonplaats Parijs. De tweevoudige Oscarwinnares was een van de laatste filmsterren uit het zogenoemde gouden tijdperk van Hollywood.
De Havilland speelde in ruim een halve eeuw tijd in zo'n vijftig films. Ze was de laatste nog levende ster van de film Gone with the Wind. Die klassieker uit 1939 werd vorige maand door streamingdienst HBO Max verwijderd, omdat de film het Amerikaanse slavernijverleden zou romantiseren. Inmiddels is de film, voorzien van extra uitleg, weer te zien.
In deze YouTube-video is De Havilland te zien in haar rol als Melanie Hamilton Wilkes:
De Havilland werd op 1 juli 1916 geboren in de Japanse hoofdstad Tokio en groeide op in de Amerikaanse staat CaliforniÃ«. Haar ouders waren Brits en haar moeder was eveneens actrice. Het zat in de familie, want haar jongere zus Joan Fontaine werd uiteindelijk ook een Oscarwinnares.
Olivia debuteerde halverwege de jaren 30 in Hollywood. Haar grootste successen vierde ze het daaropvolgende decennium. Voor haar rollen in To Each His Own (1946) en The Heiress (1949) won ze de Oscar voor beste actrice.
In 2017 werd ze, vlak voor haar 101e verjaardag, gelauwerd tot Dame in de orde van het Britse rijk. 