Het aantal haaien bij koraalriffen is wereldwijd flink afgenomen. Canadese onderzoekers schrijven in het wetenschappelijke tijdschrift Nature dat rifhaaien op veel plaatsen "functioneel uitgestorven" zijn.
De onderzoekers plaatsten meer dan 15.000 onderwatervideostations met aas op 371 koraalriffen in 58 landen. Bij ongeveer een op de vijf onderzochte riffen werd geen haai aangetroffen en ook op de beelden van ruim 60 procent van de videostations werden ze niet gezien.
Met name in landen als Colombia, Qatar, Sri Lanka en de Dominicaanse Republiek gaat het slecht met de haaienpopulatie. Dat komt volgens de onderzoekers vooral door overbevissing. Wereldwijd worden naar schatting elk jaar 100 miljoen haaien gedood voor hun vinnen en vlees.
Op een aantal plekken op de wereld gaat het wel goed met de haaien. Bij het Great Barrier Reef voor de kust van AustraliÃ«, het grootste koraalrif ter wereld, werden veel haaien waargenomen. Dat komt doordat daar actief campagne wordt gevoerd om de dieren te beschermen.
Haaien spelen een belangrijke rol in het ecosysteem van de oceaan. Ook zijn ze voor de economie van toeristische gebieden van groot belang, bijvoorbeeld vanwege duikvakanties.