De man die vorige week kort vast zat na de brand in de kathedraal van Nantes, heeft in een nieuw politieverhoor bekend dat hij de brand heeft gesticht. Dat heeft een officier van justitie tegen de Franse krant Le Monde gezegd. De verdachte, die gisteren opnieuw werd aangehouden, is een 39-jarige man uit Rwanda die als vrijwilliger voor het bisdom werkte. Hij is aangeklaagd voor brandstichting.
De krant schrijft dat de man eerder ontkende dat hij iets te maken had met de brand, maar dat hij later tegenover de rechter-commissaris toegaf dat hij drie branden heeft aangestoken in de kerk.
De Rwandees, een katholieke vluchteling, werkte vier of vijf jaar voor het bisdom Nantes. Volgens een priester had hij op 17 juli, enkele uren voor er brand uitbrak, de opdracht gekregen om de deuren van de kathedraal te sluiten. Wat zijn motief voor het aansteken van de brand was, is nog altijd niet duidelijk.
De krant Le Parisien meldt dat de verdachte geen verblijfsvergunning had en het land eigenlijk in november vorig jaar had moeten verlaten. Andere media berichten dat hij problemen had met het verlengen van zijn visum. De advocaat van de Rwandees en justitie willen niets zeggen over zijn status.
De verdachte zit in voorlopige hechtenis. Hij riskeert een gevangenisstraf van tien jaar en een boete van 150.000 euro. Zijn advocaat zegt dat hij spijt heeft en dat hij meewerkt met het onderzoek.
Toen de man vorige week voor het eerst werd opgepakt, zei de officier van justitie nog dat dat een normale procedure was. Hij vond het toen nog voorbarig om de vrijwilliger als verdachte aan te wijzen. De minister van Binnenlandse Zaken zei later dat niets wees op een strafbaar feit, maar dat wordt nu dus weersproken door de verdachte zelf en het OM.
Uit onderzoek is gebleken dat het vuur in drie verschillende delen van de kerk is uitgebroken, wat overeenkomt met de verklaring van de verdachte. Er zijn geen sporen van braak gevonden.
Bij de brand is het beroemde orgel van de kathedraal verwoest. Dat dateerde uit 1621 en heeft de Franse Revolutie en de bombardementen tijdens de Tweede Wereldoorlog overleefd. Verder gingen waardevolle kunstwerken, waaronder een schilderij van Hippolyte Flandrin uit de negentiende eeuw, verloren bij de brand.