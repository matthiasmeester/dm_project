Orkaan Hanna die gistermiddag in de Amerikaanse staat Texas aan land ging is rond middernacht plaatselijke tijd afgezwakt tot tropische storm. De Amerikaanse orkaanmonitor National Hurricane Center waarschuwt nog wel voor harde wind en zware regenval.
Gisteren rond 17.00 uur trok Hanna Texas binnen met windsnelheden van 145 kilometer per uur. Dat was in de buurt van Port Mansfield, ruim 200 kilometer ten zuiden van de stad Corpus Christi. Er zijn nog geen meldingen van slachtoffers of grote schade.
Texas is een van de staten waar het aantal coronabesmettingen de afgelopen weken hard is gestegen. Ook in de kuststreek waar de orkaan aan land ging, blijft het aantal besmettingen toenemen. Desondanks zeiden de autoriteiten voorbereid te zijn op het noodweer.
Op de eerste beelden zijn vooral harde windstoten en overstromingen te zien: 
"Iedere orkaan is een enorme uitdaging", zegt gouverneur Greg Abbott. "Het is al ingewikkeld en wordt nu nog ernstiger doordat de regio waar Hanna overheen komt, ook het gebied is dat in deze staat het zwaarst is getroffen door covid-19." Hij heeft de noodtoestand uitgeroepen voor de delen van Texas die naar verwachting op het pad van de tropische storm liggen.
De burgemeester van Corpus Christi, Joe McComb, waarschuwde inwoners dat ze bij eventuele evacuaties mondkapjes moeten dragen. "Neem genoeg mondmaskers met je mee, want het kan een paar dagen duren als je in een gebied zit dat is overstroomd. We willen niemand blootstellen aan het virus tijdens deze storm." Ook adviseerde hij thuis een mondkapje te dragen als daar veel mensen zijn.
Verder riep de burgemeester mensen op om niet naar buiten te gaan zolang Hanna over de staat heen raast. "We zeggen al vijf maanden dat mensen thuis moeten blijven, vanwege het coronavirus, dus dat klinkt niet erg aanlokkelijk, maar het is op dit moment wel heel belangrijk."
Het orkaancentrum waarschuwt dat de storm forse overlast kan veroorzaken. "De combinatie van een gevaarlijke stormvloed en het getij zal overstromingen veroorzaken in gebieden die normaal gesproken droog blijven", aldus het NHC. Er wordt in het zuiden van de staat bijna 40 centimeter regen verwacht. Ook het noordoosten van Mexico moet rekening houden met overlast.
Rond middernacht (zondag 07.00 uur Nederlandse tijd) werd Hanna afgeschaald tot 'tropische storm':