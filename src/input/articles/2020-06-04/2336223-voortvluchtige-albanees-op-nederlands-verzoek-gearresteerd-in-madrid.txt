In Madrid is een voortvluchtige man gearresteerd voor betrokkenheid bij een Colombiaans-Albanees drugsnetwerk. De Albanese man wordt verdacht van drugshandel en het witwassen van geld. De arrestatie was op verzoek van de Nederlandse justitie.
De man werd vandaag tijdens een politie-inval gearresteerd in Madrid. Bij de inval werden 40.000 euro aan contant geld in verschillende valuta, twintig dure horloges, juwelen met een waarde boven de miljoen euro, drie computers, zes mobiele telefoons en een drone gevonden. Dat is te lezen in een verklaring van de Spaanse politie.
Zo zag de inval eruit:
Het politieonderzoek naar de verdachte begon in september 2019, toen de Nederlandse politie meerdere personen arresteerde voor betrokkenheid bij een drugsnetwerk tussen Zuid-Amerika en Europa. Bij de arrestaties stuitte de politie op Ecuadoraanse en Colombiaanse documentatie met de naam van de verdachte.
Het was moeilijk om de man te vinden, omdat de Albanees een onopvallend leven leidde, aldus de Spaanse politie. Ook nam hij strenge veiligheidsmaatregelen.
In april werd het verblijf van de voortvluchtige in Madrid ontdekt. De arrestatie liet toen nog op zich wachten omdat een huiszoeking moest worden goedgekeurd. Vanwege de corona-lockdown in Madrid verliet de man het pand niet.