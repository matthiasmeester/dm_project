Het Duitse OM verdenkt de Duitser die is aangemerkt als verdachte in de zaak rond de verdwijning van Madeleine McCann van moord. Het Britse meisje verdween in 2007 spoorloos in Portugal. Gisteren kwam de 43-jarige man - een veroordeelde zedendelinquent - bovendrijven als verdachte.
Het OM gaat er niet van uit dat McCann nog in leven is. "Hij wordt verdacht van moord, dus dan is duidelijk dat we denken dat het meisje dood is", zei een officier van justitie van de stad Braunschweig vandaag in een persconferentie.
Tijdens de verdwijning van het 3-jarige meisje was de verdachte in de omgeving, volgens het Duitse OM. Tussen 1995 en 2007 reisde de man rond in de Algarve met zijn camper. Ook had hij daar diverse tijdelijke banen in de horeca. Verder zou hij de kost hebben verdiend met inbraken in hotels en drugshandel.
De man zit momenteel in de gevangenis in Duitsland vanwege een veroordeling in een andere zaak. Meer details over de identiteit van de verdachte willen de Duitse autoriteiten niet geven, om het onderzoek niet te hinderen.
In het onderzoek werken de Duitse en Britse autoriteiten samen. De Londense politie maakte gisteren bekend dat de verdachte is gebeld op de avond van Madeleines verdwijning. Beide nummers zijn naar buiten gebracht. "Rechercheurs denken dat degene die hem heeft gebeld een belangrijke getuige is en roept deze op om contact op te nemen", staat in een verklaring.
Madeleine McCann verdween op 3 mei 2007 uit de vakantiewoning van haar ouders in het Portugese Praia da Luz. Vader en moeder McCann waren op dat moment met vrienden een stukje verderop aan het eten.
Ze controleerden verschillende keren of alles goed was met Madeleine en haar broertje en zusje. Om 22.00 uur bleek Madeleine echter niet meer in haar bed te liggen. De mysterieuze verdwijning trok wereldwijd aandacht. Drie jaar geleden gaven de ouders een interview met de BBC. "We koesteren nog altijd hoop", zei moeder Kate toen.
In Britse media noemt de woordvoerder van de ouders van Madeleine, Clarence Mitchell, het nieuws over de verdachte en de moordverdenking de belangrijkste ontwikkeling in de zaak in de afgelopen dertien jaar.
Vandaag brachten de ouders zelf ook een persverklaring uit, die voor de persconferentie van het Duitse OM werd verspreid. "Het enige dat we altijd hebben gewild, is haar vinden, de waarheid achterhalen en degenen die verantwoordelijk zijn voor de rechter brengen", aldus Kate en Gerry McCann. "We zullen altijd blijven hopen dat we Madeleine levend terugvinden, maar wat de uitkomst ook mag zijn: we moeten het weten om rust te kunnen vinden."