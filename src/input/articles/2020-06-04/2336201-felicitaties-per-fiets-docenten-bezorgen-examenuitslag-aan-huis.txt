Veel eindexamenkandidaten wisten de uitslag al, of hadden een vermoeden. Maar toch was het voor velen een spannende dag, want vandaag kwam het verlossende telefoontje en werden de cijferlijsten bekendgemaakt.
Dit jaar deden 200.000 scholieren eindexamen en dat was vanwege de coronacrisis anders dan anders. Om toch een moment te creëren, riep minister Slob 4 juni uit tot landelijke dag voor alle geslaagde scholieren. De dag waarop het einde van de middelbare schooltijd met alle leerlingen samen wordt gevierd.
Veel scholen kozen voor een creatieve manier om de leerlingen in het zonnetje te zetten. Zo stuurden enkele scholen in Overijssel een vliegtuig de lucht in met daarachter een tekststrook met een felicitatie. Dat gebeurde onder meer bij het Carmel College in de regio Salland en bij de Thorbecke Scholengemeenschap in Zwolle.
Bij het Goese lyceum in Zeeland brachten de mentoren de cijferlijsten thuis bij hun leerlingen. De meeste deden dat met de auto, maar één mentor stapte op de fiets, compleet met vlag, om haar leerlingen de cijferlijst te geven.
Ook docenten van het Citadel College in Nijmegen stapten vanochtend op de fiets om de leerlingen in het zonnetje te zetten.
"Het is alsof ze de Vierdaagse hebben gelopen, maar de feestelijke inhuldiging niet mee mogen maken", zegt havo-teamleider Bram Verweij tegen Omroep Gelderland. "Daarom komen we ze persoonlijk feliciteren". Samen met vier andere docenten maakte hij een tocht van 140 kilometer langs veertien dorpen.
Natuurlijk waren er ook scholen die wel voor het traditionele telefoontje hadden gekozen. Fleur Langhorst uit Hengelo wist eigenlijk al dat ze geslaagd was, maar het telefoontje van haar mentor kwam toch als een verlossing.
"Dank je wel, ik ben heel blij", zegt de zichtbaar trotse Fleur tegen RTV Oost als ze hoort dat ze écht geslaagd is. Haar ouders zijn minstens zo trots en feliciteren hun dochter enthousiast. "Het is altijd een belangrijk moment. Het belletje waardoor je hoort dat je officieel geslaagd bent, is best wel speciaal".
Vandaag eten Fleur en haar familie een gebakje om het diploma te vieren. Maar daar wil ze het niet bij laten, ondanks de beperkende situatie. "Het is wel jammer, maar als alles weer goed is, gaan we nog wel een feestje houden. Het is niet echt een écht examenjaar, maar het zal me zeker lang bijblijven."
Op een aantal plaatsen was het mogelijk om de cijferlijst op te halen via een drive-through. Dat gebeurde onder meer op twee plaatsen in Zeeland en in Vroomshoop. Daar gingen alle geslaagden op de fiets door de school, waar de docenten al klappend de spulletjes overhandigden.
"We dachten met een paar docenten, wat moeten we doen? En daar kwam dit uiteindelijk uit", vertelt vestigingsdirecteur Patric Wigman enthousiast. Ondanks het succes denkt hij niet dat het vanaf nu elk jaar op deze manier zal verlopen. "Uiteindelijk willen leerlingen het met z'n allen vieren en dat kan nu gewoon niet"
Een van de leerlingen komt glunderend de school uit gefietst. "Heel leuk bedacht zo", zegt ze. "Grappig, maar wel een beetje raar". Een andere leerling vult haar aan. "Ik ben heel blij! Het was niet zo spannend voor mij, maar toch wel fijn zo. We hebben hier nu de cijferlijst, een roos, vlag en een tijdschrift gekregen".
De diploma-uitreikingen op alle scholen volgen later. Veel scholen zijn nu al aan het bedenken hoe ze dat op een creatieve en veilige manier kunnen doen.