Defensie is vanmorgen met een uitgebreide zoekactie begonnen in en rond de woning van de moeder van de dode baby in Haaksbergen. Defensie gebruikt geavanceerde apparatuur en honden.
In deze zaak zit de 30-jarige moeder al wekenlang vast. Ze wordt door justitie verdacht van betrokkenheid bij de dood van haar kind.
De zaak kwam volgens RTV Oost aan het rollen nadat de moeder en haar partner zich in het paasweekend met hun dode baby in het ziekenhuis van Enschede hadden gemeld. De omstandigheden waren zo verdacht dat artsen de politie alarmeerden. Sindsdien zijn er meerdere onderzoeken in en om de woning gehouden.
Defensie heeft vanmorgen een Advanced Search Team ingezet. De medewerkers kunnen met speciale radarapparatuur dwars door muren kijken of er in een pand verborgen ruimtes zitten. Ook kunnen ze een paar meter diep in de grond kijken of er sprake is van 'verstoringen in de bodem'.
Bij de zoekactie zijn ook speurhonden ingezet. Nadat een van de honden een signaal gaf, hebben agenten met prikstokken de bloembak voor het huis onderzocht. Daarna zijn de honden meegenomen naar de achterkant van het huis. Intussen komen steeds meer politiebusjes ter plaatse.
Een woordvoerder van de politie wil niet ingaan op de vraag waar naar gezocht wordt en op welke specifieke plekken onderzoek wordt gedaan.
Bekend is dat de moeder eerder bevallen is van een baby die heel kort heeft geleefd. De politie wil niet zeggen of dit eerdere sterfgeval nu ook wordt onderzocht.