Een ruime meerderheid van de gemeenteraad van Weert heeft gisteravond in een extra raadsvergadering het vertrouwen opgezegd in burgemeester Jos Heijmans (D66). Hij zou niet zorgvuldig zijn geweest met de verdeling van subsidies.
De burgemeester raakte in opspraak over geld dat de gemeente kreeg voor het asielzoekerscentrum in Weert. Uit onderzoek van bureau Berenschot blijkt onder meer dat Heijmans 23.000 euro gaf aan de jongerenstichting International Award for Young People, waarvan hij zelf vrijwillig voorzitter is. Daar informeerde hij zijn collega's in het college niet over en ook de raad wist het niet.
De coalitiepartijen WeertLokaal, CDA en VVD dienden een motie van wantrouwen in. 23 van de 26 leden steunden die. 
Heijmans legde in februari al tijdelijk zijn ambt neer in afwachting van het onderzoek. In mei meldde hij zich ziek en gaf al voor de uitslag van het onderzoek aan niet meer terug te willen keren als burgemeester.
Tijdens een emotioneel betoog zei Heijmans gisteren dat het college hem heeft gedwongen te vertrekken. Hij gaf toe procedureel niet altijd juist te hebben gewerkt, maar zei te hebben gehandeld "vanuit zijn hart". Hij betreurt dat "de schijn van belangenverstrengeling is gewekt". 
Gemeenten krijgen geld van het ministerie van Binnenlandse Zaken om naar eigen inzicht te geven aan projecten voor bewoners van asielzoekerscentra en vluchtelingen. Hoeveel geld hangt af van de omvang van het azc en het aantal bewoners van de gemeente. In Weert gaat het om zo'n 250.000 euro per jaar.
De verantwoordelijkheid daarvoor lag in de gemeente bij Jos Heijmans. Krant De Limburger meldde in januari al dat hij daar fouten bij had gemaakt.
De gemeenteraadsleden verwijten Heijmans dat hij niet transparant is geweest. "Werden we in het begin nog geïnformeerd, gaandeweg werd dat minder, totdat we in een aantal gevallen helemaal niets meer hoorden", zei wethouder Paul Sterk (partijloos). Ook had Heijmans volgens de raad als burgemeester de integriteit juist moeten bewaken, in plaats van zelf over de grens te gaan.
De raad gaf gisteravond toe dat het de uitgaven beter had moeten controleren, schrijft 1Limburg. "Maar in een aantal gevallen kon dat niet, simpelweg omdat niemand wist dát er geld was uitgegeven, laat staan waaraan", zo verwoordde de lokale VVD-fractievoorzitter Thomas van Gemert het gevoel van de collegepartijen.
Het college van Weert heeft ook beslag gelegd op het zakelijke mailverkeer van Heijmans. De Limburger diende een WOB-verzoek in om de mails tussen de oud-burgemeester en PvdA-fractievoorzitter Fanida Kadra in te zien. Er zouden twijfels zijn over in hoeverre ze zakelijke en persoonlijke belangen hebben gescheiden. Naast raadslid werkt Kadra ook bij de jongerenstichting die geld ontving.
Heijmans is het daar niet mee eens en heeft daarom een kort geding aangespannen tegen de gemeente. Dat dient komende maandag. Onderzoeksbureau Berenschot concludeerde dat er niks heimelijks is aan hun zakelijke relatie.