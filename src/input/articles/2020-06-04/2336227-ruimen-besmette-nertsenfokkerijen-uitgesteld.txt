De ruiming van nertsenfokkerijen met coronabesmettingen is uitgesteld. De dierenrechtenorganisaties Animal Rights en Bont voor Dieren hebben bezwaar aangetekend tegen het besluit. Daardoor wordt de ruiming uitgesteld tot na de bezwaarprocedure, die maandag plaatsvindt in Den Haag.
De ruiming zou in eerste instantie morgen starten. Dan zouden alle dieren op fokkerijen met coronabesmettingen worden gedood. Het gaat om negen locaties van fokkerijen in Noord-Brabant en Limburg. De ruimingen staan onder leiding van de NVWA. De geruimde bedrijven krijgen een vergoeding.
Animal Rights en Bont voor Dieren zijn tegen het doden van de nertsen. "De experts hebben voortdurend aangegeven dat corona bij nertsen geen gevaar vormt voor de volksgezondheid", zegt Erwin Vermeulen van Animal Rights. "Het besluit tot ruiming lijkt nu vooral gebaseerd op populistische motieven."
De nertsenfokkers zelf leggen zich neer bij het besluit om te ruimen. "We zullen ons niet verzetten, omdat ook wij niet weten wat het virus op de langere termijn doet. We zijn geen virologen", zegt directeur Wim Verhagen van de Nederlandse Federatie van Edelpelsdierenhouders tegen Omroep Brabant.
Het besluit om te ruimen komt volgens Verhagen hard aan bij de ondernemers. "Dit gaat niet zonder emoties, want voor deze ondernemers is de fokkerij hun levenswerk. Maar wij begrijpen dat het ministerie geen risico's wil nemen met de volksgezondheid, ook al zien wij dat veel nertsen niet ziek zijn. Het is ook hard omdat het moederdieren en hun pups zijn."