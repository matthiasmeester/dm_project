Het lichaam dat vanochtend in de haven van Scheveningen is gevonden, is van de vermiste surfer uit Delft. De politie heeft zijn familie op de hoogte gebracht.
Twee wandelaars zagen vanochtend een lichaam tussen de rotsblokken bij het Noordelijk Havenhoofd. Zij waarschuwden direct de hulpdiensten, die het lichaam vervolgens hebben geborgen, meldt Omroep West.
De afgelopen weken is er meerdere keren gezocht naar het slachtoffer, onder meer door een duikteam van Defensie en opsporingsorganisatie SAR Nederland. Daarbij werden drones, sonarboten, helikopters en paraflyers ingezet. De zoektochten bleven vruchteloos.
De burgemeesters Van Bijsterveldt van Delft en Remkes van Den Haag hebben in een gezamenlijke reactie laten weten verdrietig en opgelucht te zijn door de identificatie van het laatste slachtoffer. "Met de vondst van het laatste, vijfde, slachtoffer van het surfongeval komt een eind aan de onvoorstelbare onzekerheid van zijn familie en vrienden. Het verdriet wordt er niet minder om en wij leven intens met hen mee." 
Morgen moet duidelijker worden waar het precies misging met de surfers. Dan komen de eerste onderzoeken beschikbaar, meldt de gemeente Den Haag.
Ruim drie weken geleden raakte een groep surfers bij Scheveningen in de problemen op het water. Vijf surfers kwamen om het leven, maar er werden maar vier lichamen gevonden. Het vijfde lichaam van de 23-jarige man uit Delft werd gezien maar hulpverleners konden er niet bij komen. Het lichaam werd door de stroming en golven meegenomen.
De slachtoffers kwamen uit Den Haag en Delft en waren ervaren surfers en lifeguards. Sommige van hen gaven trainingen vlak bij het Noordelijk Havenhoofd, waar het drama plaatsvond.