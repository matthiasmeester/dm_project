Onder taxichauffeurs is er grote onzekerheid over de toekomst nu er veel minder klanten zijn en sommige kiezen ervoor om te stoppen. Bijna een kwart van de taxichauffeurs bij leasemaatschappij Leaseplan heeft z'n contract voor z'n auto ingeleverd.
Uit een enquête van FNV onder ruim 200 chauffeurs blijkt dat 71 procent verwacht binnen een jaar te stoppen met het werk als chauffeur. Onder chauffeurs die voor diensten zoals Uber werken, ligt dat percentage nog iets hoger, 76 procent.
Chauffeurs mogen met een plexischerm in de auto passagiers vervoeren, maar de vraag is sterk teruggelopen. Toeristen zijn er amper en grote evenementen zijn afgeblazen.
Een van de chauffeurs die overweegt te stoppen, is Hadi. Hij rijdt sinds een jaar voor Uber in Rotterdam. "Horecagelegenheden, festivals, het Songfestival... Alles is volledig weggevallen. In het weekend heb ik het normaal gesproken het drukst, maar dat is voor een groot deel weg."
Hij heeft vorig jaar geïnvesteerd in een baan als taxichauffeur en hoopte een deel dit jaar terug te verdienen. "Een auto, een vergunning, verzekering. Ik was ongeveer 20.000 euro kwijt om een taxibedrijf te kunnen starten. Dat is een grote investering en ik denk dat ik het niet meer kan terugverdienen."
Hij kreeg hulp van de overheid, maar die is volgens hem lang niet genoeg om het inkomensverlies op te vangen.
Voor veel taxichauffeurs vormt het werk als chauffeur de enige inkomsten. "Verreweg de meest hebben geen ander inkomen bijvoorbeeld van een partner waar ze op terug kunnen vallen", zegt FNV-bestuurder Amrit Sewgobind. "De wanhoop is bij vele nabij. Ze zitten thuis met geen idee wat ze in de toekomst moeten doen."
Een deel van de chauffeurs heeft zijn auto geleased. Onder meer Leaseplan bood chauffeurs die hun auto via het bedrijf afnemen hulp aan. Ze konden gebruikmaken van regelingen waardoor ze tijdelijk minder betaalden of goedkoper van hun contract af konden. Driekwart van de chauffeurs maken gebruik de regeling. De meeste kiezen voor uitstel.
Leaseplan krijgt inmiddels voorzichtig aan weer wat aanmeldingen van chauffeurs die toch weer besluiten te gaan rijden en een auto willen afnemen bij het bedrijf.