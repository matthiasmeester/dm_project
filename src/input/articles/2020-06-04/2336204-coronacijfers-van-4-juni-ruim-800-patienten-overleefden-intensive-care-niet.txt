Van de 2695 patiënten die de afgelopen maanden op de intensive care hebben gelegen vanwege het coronavirus, heeft iets minder dan een derde het niet overleefd. Er waren 834 IC-doden, meldt Stichting NICE, de organisatie die de opnamecijfers registreert.
1477 patiënten konden de intensive care weer verlaten en mochten naar huis, terwijl 384 patiënten eerst nog naar de verpleegafdeling moesten. Vooral patiënten die langer op de intensive care lagen, moesten eerst behandeld worden. Dat is te verklaren doordat coronapatiënten op de intensive care vaak intensief beademd moeten worden, wat een zware aanslag op het lichaam is.
Op dit moment liggen nog 113 mensen op de intensive care, blijkt uit cijfers van het Landelijk Coördinatiecentrum Patiënten Spreiding. Dat zijn er drie minder dan gisteren. Gemiddeld daalde de IC-bezetting de afgelopen week met 10 per dag. Ook buiten de IC daalt het aantal coronapatiënten: daar liggen er nog 481, waar dat er een week geleden nog 723 waren.
Daarnaast liggen er 567 niet-coronapatiënten op de intensive care. Dat is het hoogste aantal niet-coronapatiënten sinds de uitbraak. Dat is een goed teken: dat betekent dat de reguliere zorg weer op gang komt. Na een deel van de medische ingrepen is opname op de IC vereist.
Het aantal doden in verband met het coronavirus is gestegen met 13, vrijwel gelijk aan het gemiddelde van ongeveer 12 coronadoden per dag. In totaal zijn er in Nederland nu 5990 mensen overleden van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 12 nieuwe ziekenhuisopnames gemeld. Gemiddeld werden er de afgelopen week 8 opnames per dag gemeld. In totaal zijn er nu 11.771 mensen in Nederland die vanwege het coronavirus zijn opgenomen of opgenomen geweest.
Het instituut wijst er daarbij op dat de dagelijks gemelde cijfers kunnen achterlopen: sterfgevallen en ziekenhuisopnames worden vaak pas na een aantal dagen doorgegeven door de GGD's. In het weekend is dat effect bij de sterfgevallen nog wat groter: veel mensen die in het weekend overlijden worden pas na het weekend gemeld.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD's aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.