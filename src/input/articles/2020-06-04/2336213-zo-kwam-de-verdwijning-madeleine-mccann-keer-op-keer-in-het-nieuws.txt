Na ruim dertien jaar is er opnieuw een verdachte aangehouden in de zaak van de vermissing van Madeleine McCann. Een Duitse zedendelinquent wordt verdacht van de moord op het meisje. Het is een zaak die al dertien jaar wereldwijd op de voet wordt gevolgd. Een overzicht:
Op 3 mei 2007 verdwijnt de 3-jarige Madeleine McCann uit de slaapkamer van een appartementencomplex in Praia da Luz in de Algarve. Ze is in Portugal op vakantie met haar ouders en jongere broertje en zusje.
De drie kinderen liggen in bed terwijl de ouders, Kate en Gerry McCann, met vrienden uit eten zijn in een restaurant van het appartementencomplex. Ze hebben zicht op het appartement en gaan om de beurt even bij de kinderen kijken.
Bij de derde keer, wanneer Kate naar de kinderen toegaat, blijkt Madeleine niet meer in bed te liggen.
Bekijk hier een terugblik:
De eerste dagen is de verdwijning van Maddie, zoals het meisje door haar ouders wordt genoemd, alleen groot nieuws in Portugal en Groot-Brittannië. Maar haar ouders doen er alles aan om zo veel mogelijk aandacht voor de zaak te krijgen. De verdwijning wordt ook in andere landen voorpaginanieuws.
De ouders maken een rondreis door Europa om hulp te zoeken bij het oplossen van de zaak. In Nederland geven ze een persconferentie in het Hilton hotel in Amsterdam en spreken ze met de Landelijke Coördinator Vermiste Personen van het KLPD.
Verschillende Britse media suggereren dat Kate en Gerry zelf verantwoordelijk zijn voor de verdwijning van hun dochtertje. In september merkt de Portugese politie hen formeel aan als verdachten. Een van de mogelijke scenario's zou zijn dat Maddie was omgekomen bij een ongeluk. Daarna zouden haar ouders het lichaam hebben verborgen. Het koppel wordt uiteindelijk niet in staat van beschuldiging gesteld.
Ruim een jaar na de verdwijning van het Britse meisje sluit de Portugese politie de zaak wegens gebrek aan bewijs. Bij nieuwe informatie kan de zaak heropend worden.
Britse kranten betuigen openlijk spijt dat ze Kate en Gerry hebben beschuldigd. Twee tabloids worden veroordeeld tot het betalen van een schadevergoeding aan de ouders.
De verdwijning van het meisje komt geregeld terug in het nieuws. Door de jaren heen zou ze zijn 'gespot' in onder meer Portugal, Marokko, België, Spanje, Malta en India, maar de meldingen leveren niets op.
In juli 2013 onderzoekt de Britse politie nieuwe aanwijzingen in de zaak. Het wordt niet uitgesloten dat Maddie nog in leven is. De politie heeft 38 mensen op het oog die mogelijk iets te maken hebben met de verdwijning van het meisje. Daar blijft na enkele maanden één belangrijke verdachte van over: een man van tussen de 20 en 40, met kort bruin haar en van gemiddelde lengte.
Getuigen hebben hem in de nacht van Maddies verdwijning in de omgeving van het vakantiepark gezien. Hij zou een blond kind van 3 of 4 jaar op de arm hebben gehad, mogelijk in pyjama. Er worden compositietekeningen van de man gemaakt; tegelijkertijd wordt de zaak in Groot-Brittannië, Nederland en Duitsland opnieuw onder de aandacht gebracht op tv.
In mei 2019 lijkt er een doorbraak in de zaak. De politie heeft een nieuwe verdachte in het vizier. Volgens de Britse krant The Mirror gaat het om een veroordeelde Duitse pedofiel en kindermoordenaar. De man zou overeenkomen met het profiel en de compositietekening van de man die kort na de verdwijning in Portugal werd gezien met een kind in zijn armen.
Volgens de Britse krant The Mirror werkte de verdachte ten tijde van de verdwijning van Madeleine in Portugal, vanuit de evangelische kerk, aan een project voor daklozen. Volgens de Portugese autoriteiten ging het om een andere verdachte.
Netflix 
Vorig jaar verscheen op Netflix een documentaire over de verdwijning van het meisje. Kate en Gerry wilden daar niet aan meewerken omdat ze bang waren dat de docu het nog lopende politieonderzoek zou kunnen hinderen.
Gisteren merkte de Britse politie een 43-jarige Duitse man aan als verdachte in de zaak. Hij is volgens de Duitse autoriteiten een veroordeelde zedendelinquent. Hij heeft meerdere celstraffen uitgezeten wegens seksueel misbruik van minderjarigen. Hij zit nu vast in een Duitse gevangenis voor een ander misdrijf.
Tijdens de verdwijning van Madeleine was de verdachte volgens het Duitse OM in de omgeving aanwezig. Tussen 1995 en 2007 reisde hij in de Algarve met zijn camper rond. Ook had hij daar diverse tijdelijke banen in de horeca. Verder zou hij zich bezig hebben gehouden drugshandel en met inbraken in hotels.
Beloning
De politie heeft nogmaals een oproep gedaan aan mensen die meer weten over de verdwijning om zich te melden. "Neem alstublieft meteen contact op, zodat we antwoorden kunnen geven aan de familie van Madeleine", aldus een van de leiders van het onderzoek.
Voor tips die een doorbraak in het onderzoek geven is een beloning van 10.000 euro uitgeloofd.