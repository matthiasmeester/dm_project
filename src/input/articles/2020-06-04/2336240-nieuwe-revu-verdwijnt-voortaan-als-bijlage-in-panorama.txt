De uitgever van Nieuwe Revu wil het blad als zelfstandige titel opheffen en als bijlage bij Panorama voegen. De hoofdredacteur van het weekblad, Jonathan Ursem, heeft het voornemen van zijn uitgever naar buiten gebracht en is woest.
Hij zegt op Twitter dat de redactieraden van Nieuwe Revu en Panorama zijn gepasseerd door uitgeverij Pijper Media uit Groningen. Ook de ondernemingsraad van de uitgeverij is volgens Ursem buitenspel gezet, "en daarmee ontbreekt een juridische basis voor de plannen".
Ursem heeft de Nederlandse Vereniging van Journalisten ingeschakeld en wijst erop dat het redactiestatuut niet toestaat dat redacties worden samengevoegd zonder overleg met de betrokken journalisten.
Pijper Media is niet bereikbaar voor commentaar.
Nieuwe Revu heeft het net als andere tijdschriften moeilijk in het internettijdperk. Het blad had in 2014 een oplage van 17.763. Recentere cijfers zijn er niet. 
Pijper Media omschrijft zichzelf op de eigen website als een veelzijdige uitgever met interessante uitgaven op het gebied van mannen, vrouwen, sport en lifestyle. Het bedrijf geeft onder meer Marie Claire, Grazia, Beau Monde, Golfers Magazine en Playboy uit. 