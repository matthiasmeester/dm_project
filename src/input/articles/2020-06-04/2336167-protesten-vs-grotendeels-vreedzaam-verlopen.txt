De protesten in de Verenigde Staten tegen politiegeweld en racisme zijn vannacht grotendeels vreedzaam verlopen. Op meerdere plekken werd de avondklok genegeerd, maar grote plunderingen en rellen bleven volgens de politie uit.
In New Orleans verliep het protest relatief minder rustig. Daar zette de politie traangas in tegen betogers die tegen de regels in een brug wilden oversteken.
De straten van Washington D.C. stroomden vol met betogers en voor het Witte Huis stonden duizenden mensen. Op meerdere plekken in de stad gingen demonstranten op de grond liggen, terwijl ze 'Ik krijg geen lucht' riepen. Dat waren de laatste woorden van George Floyd, voordat hij vorige week maandag omkwam door politiegeweld.
In New York en Atlanta besloot de politie tientallen mensen op te pakken, omdat ze zich uren na de avondklok nog op straat bevonden:
In Minneapolis werd met blijdschap gereageerd op de arrestatie van de drie andere agenten die betrokken waren bij de dood van George Floyd. Hun wordt medeplichtigheid verweten. Een van hen meldde zich uit eigen beweging bij de politie. Alle vier de agenten zijn vorige week ontslagen.
Inmiddels is de aanklacht tegen de agent die George Floyd de keel afknelde, Derek Chauvin, verzwaard van het zogenoemde manslaughter naar second degree murder. Vertaald naar Nederlandse begrippen komt dat neer op een zwaardere vorm van doodslag.
De zoon van Floyd reageerde verheugd op de ontwikkelingen. "Ik ben blij dat ze zijn gearresteerd. We verdienen gerechtigheid", zei hij tijdens een korte persconferentie.
De familie is blij dat zo veel mensen zich uitspreken over de dood van Floyd:
Oud-president Obama reageerde vannacht voor het eerst voor de camera over de onrust. Hij riep alle burgemeesters van het land op om het politiebeleid te onderzoeken en eventueel te hervormen, in samenspraak met de lokale gemeenschap.
Daarbij moet volgens hem vooral worden gekeken naar het gebruik van geweld. "We hebben burgemeesters, leidinggevenden in gemeenten en anderen in machtsposities nodig om te zeggen: dit is een prioriteit", zei Obama.
Toch sprak hij ook op optimistische toon over de protesten, ondanks de woede en wanhoop die er volgens hem bij komt kijken: