Sinds 23 maart was Transavia vanwege de coronacrisis gestopt met vliegen. De maatschappij voerde alleen nog repatriëringsvluchten uit in opdracht van de overheid om gestrande Nederlanders uit het buitenland terug te halen.
Vanaf vandaag is daar verandering in gekomen: er wordt weer 'gewoon' gevlogen. Wel nog maar naar drie bestemmingen: Faro, Lissabon en Malaga. Later deze maand komen daar stapsgewijs 24 bestemmingen bij, onder meer Kroatië en IJsland.
In de video hieronder zie je wat er allemaal komt kijken bij het weer vliegklaar maken van een toestel.
Transavia is druk bezig om toestellen weer vliegklaar te maken. "Ze zijn ingepakt om te voorkomen dat stof of ongedierte in de motoren of onderdelen komen", zegt een woordvoerder. "Het kost ongeveer 250 manuren per vliegtuig om ze weer uit te pakken, helemaal na te kijken, motoren op te starten en van binnen weer schoon te maken."
Het bedrijf zegt eind juni ongeveer een kwart van het normale aantal vluchten uit te zullen voeren. In de loop van de zomer gaat dat verder omhoog naar zo'n 60 procent.
Premier Rutte kondigde gisteren aan dat we vanaf 15 juni weer op vakantie kunnen naar allerlei Europese landen. Het reisadvies gaat van oranje naar geel. En daarom gaan maatschappijen ook weer meer vliegen.
KLM vliegt deze maand al op 45 Europese bestemmingen en breidt dat volgende maand uit naar 73. Het bedrijf wil niet zeggen hoe groot de vraag is. "We doen geen uitspraken over het aantal boekingen", aldus een woordvoerder.
Vliegen in coronatijd zal wel anders zijn dan normaal. Zo verplichten bijna alle maatschappijen het dragen van een mondkapje tijdens de vlucht. Anderhalve meter afstand houden is niet verplicht.
En KLM vliegt nog steeds veel minder dan vroeger. In juli gaat hem om zo'n 25 tot 30 procent van het normale aantal vluchten.
Corendon gaat vanaf eind juni weer vliegen, vooralsnog naar de Algarve in Portugal, Sicilië en Sardinië in Italië en Bulgarije. Waarschijnlijk komen daar nog Turkse, Spaanse en Griekse bestemmingen bij als die landen ook van code oranje naar code geel gaan.
TUI start begin juli met vluchten vanuit Nederland. De maatschappij wil in eerste instantie naar Griekse en Spaanse eilanden en naar het Turkse Antalya vliegen. "We hebben er enorme zin in", zegt een woordvoerder. "Van de cabin crew tot de piloten en de mensen op kantoor."
Sinds de aankondiging van Rutte gisteren is het druk bij het callcenter van TUI. "Mensen hebben zin om weer op vakantie te gaan, maar ze hebben ook nog wel heel veel vragen; hoe gaat dat dan in het vliegtuig, hoe gaat het in het hotel?"
Ook Easyjet en Ryanair gaan vanaf juli weer van en naar Nederland vliegen. Naar hoeveel bestemmingen is nog niet duidelijk.
"We zijn blij om te zien dat luchtvaartmaatschappijen weer meer vluchten in de planning hebben en er dus meer reuring aankomt", zegt een woordvoerder van Schiphol.
Toch is het nog lang niet zo druk als vroeger. Ter vergelijking: de afgelopen dagen waren er zo'n 200 vluchten per dag op Schiphol. Vorig jaar waren dat er rond deze tijd 1400 per dag. Schiphol verwacht dat dat aantal van 200 de komende tijd dus wel zal stijgen doordat maatschappijen hun netwerk verder opstarten en landen hun grenzen openen.