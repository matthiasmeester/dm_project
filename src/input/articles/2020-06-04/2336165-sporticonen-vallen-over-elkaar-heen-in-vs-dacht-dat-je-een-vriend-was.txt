Sporters die voor een wedstrijd knielen tijdens het Amerikaanse volkslied uit protest tegen politiegeweld tegen minderheden. Het is een heikel punt sinds Colin Kaepernick het gebaar introduceerde in 2016.
De quarterback kreeg destijds veel lof, maar werd ook verguisd. Ook nu, nu sporters zich uitspreken na de dood van George Floyd en uit protest knielen, zijn er twee kampen zichtbaar.
New Orleans Saints-quarterback Drew Brees gooide woensdag de knuppel in het hoenderhok door te stellen dat hij "het nooit eens kan worden met iemand die geen respect toont voor de Amerikaanse vlag".
Malcolm Jenkins, Michael Thomas en Cameron Jordan, teamgenoten van Brees, ageerden tegen diens uitspraken. Zo liet Jenkins dit optekenen: "Als je zo praat, kan ik niet naar je luisteren. Ik dacht dat je een vriend was. Soms moet je gewoon je mond houden."
Ook basketbalgrootheid LeBron James veroordeelde Brees. De ster van Los Angeles Lakers haalde op social media hard uit naar de American football-speler.
"WOW GAST! Ongelooflijk. Begrijp je nog steeds niet waarom 'Kap' knielde? Dat heeft absoluut niets te maken met gebrek aan respect voor ons land en onze soldaten. Wat goed is, is goed. En wat fout is, is fout."
Wereldwijd zijn er veel protestacties tegen discriminatie en politiegeweld na de dood van Floyd in Minneapolis vorige week maandag. Daarbij lopen met name in Amerika de emoties hoog op.
Brees - een van de beste quarterbacks in de NFL - vindt knielen tijdens het volkslied geen goede manier om aandacht te vragen voor de strijd tegen ongelijkheid, maar benadrukt dat die strijd op een andere manier wel degelijk nodig is.
"Ik sta ook voor gelijkheid, maar ik vecht ook voor mijn grootouders die hun leven hebben geriskeerd voor dit land. En dat doen veel militairen nog steeds op dagelijkse basis", daarmee doelend op het respecteren van het volkslied en de Amerikaanse vlag.
Naast James nam ook een andere NBA-prominent aanstoot aan Brees. Oud-speler Stephen Jackson, die bevriend was met de overleden Floyd, had geen goed woord over voor de uitspraken van de quarterback.
"Het kan me niks schelen of hij allemaal touchdowns maakt voor jullie, hou hem hiervoor verantwoordelijk", richtte hij zich tot Brees' ploeg New Orleans Saints. "Brees, je timing is beroerd. Dit kan echt niet."
In de loop van donderdag maakte Brees op Instagram zijn excuses voor zijn uitspraken. 
"Ik wil me verontschuldigen tegenover mijn vrienden, ploeggenoten, New Orleans, de zwarte gemeenschap, de NFL-gemeenschap en iedereen die ik heb gekwetst. Het breekt mijn hart dat ik zo veel pijn heb veroorzaakt. Mijn opmerkingen waren ongevoelig en sloegen de plank mis in de discussie die we op dit moment in dit land voeren."
Een andere American football-speler oogstte juist lof met zijn actie. Dak Prescott van Dallas Cowboys gaat een miljoen dollar doneren aan de politieopleiding in Amerika. Hij hoopt daarmee een bijdrage te leveren aan het gevecht tegen racisme.
En in CaliforniÃ« kregen NBA-spelers Stephen Curry, Klay Thompson en Damion Lee van meervoudig NBA-kampioen Golden State Warriors de handen op elkaar door mee te lopen in een protestmars.