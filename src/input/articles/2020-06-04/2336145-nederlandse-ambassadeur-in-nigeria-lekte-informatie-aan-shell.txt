De Nederlandse ambassadeur in Nigeria heeft eind 2017 vertrouwelijke informatie over een groot corruptieonderzoek naar Shell gelekt aan het oliebedrijf. Dat schrijft NRC op basis van een integriteitsonderzoek naar Robert Petri. Die werd begin 2019 voortijdig vervangen als ambassadeur in de Nigeriaanse hoofdstad Abuja.
Eind 2017 liep er een strafrechtelijk onderzoek naar Shell omdat het oliebedrijf samen met het Italiaanse olieconcern Eni bijna 1 miljard dollar aan smeergeld zou hebben ingezet bij het ontwikkelen van een groot Nigeriaans olieveld. Vlak voor de fiscale opsporingsdienst FIOD naar Nigeria vertrok om informatie over de zaak te verzamelen, ging de ambassadeur samen met zijn vrouw op bezoek bij de lokale directeur van Shell. Petri zou hebben toegegeven dat hij de komst van de FIOD heeft 'verklapt'.
Het ministerie deed twee opeenvolgende inspecties: een integriteitsonderzoek naar Petri, eind 2018, en aansluitend een speciaal ingelast onderzoek naar het werkklimaat op de ambassade, begin 2019. Daarna zou hij als ambassadeur zijn vervangen en een bureaufunctie op het departement hebben gekregen.
Aanleiding voor het eerste onderzoek was volgens NRC een integriteitsklacht over de ambassadeur. Die ging over een uitstapje dat hij in mei 2018 samen met zijn vrouw maakte in een vliegtuig van een Nigeriaans gasbedrijf waarvan Shell een van de aandeelhouders is.
De twee interne onderzoeken zouden onder andere een verziekte werksfeer op de ambassade aan het licht hebben gebracht.
Petri wil tegen de krant niet ingaan op de zaak. Het ministerie van Buitenlandse Zaken wil niets zeggen over de uitkomsten van de onderzoeken, die zijn "personeelsvertrouwelijk".
Bij het Openbaar Ministerie is bekend dat er destijds een melding is gedaan bij Buitenlandse Zaken en dat hierop door het ministerie "is geacteerd", zegt een OM-woordvoerder tegen de NOS. Ze geeft aan dat ze geen signalen hebben gekregen dat het lek gevolgen heeft gehad voor het onderzoek, "al is dat achteraf nooit met 100 procent zekerheid vast te stellen".