Mensen gaan weer vaker naar kantoor en dat is even wennen voor huisdieren. Vooral honden vinden het lastig dat de baas ineens weer weg is. Ze kunnen er heel ongelukkig van worden. Hondeigenaren zouden huisdieren daarom langzaam moeten voorbereiden op het nieuwe dagelijkse ritme, zeggen specialisten.
De afgelopen tijd werkten veel mensen thuis. Huisdieren kregen vaak meer aandacht en honden werden meer uitgelaten. "De meeste honden hebben echt de tijd van hun leven gehad", zegt gedragsbioloog Claudia Vinke van de Universiteit Utrecht. "Soms werden ze zelfs een beetje te veel uitgelaten. Ik heb ook wel teruggekoppeld gekregen dat honden opvallend veel sliepen."
Maar er komt langzaam een eind aan de eindeloze wandelingen. En dat baasjes straks weer veel op het werk zitten, kan voor een hond best moeilijk zijn. "De hond zal ons misschien missen. Sommige honden hebben verlatingsangst ontwikkeld. Dan kunnen ze gaan blaffen, slopen of poepen en plassen op rare plekken als uiting."
Om te voorkomen dat honden zich straks misdragen, is het raadzaam ze alvast voor te bereiden op de periode dat ze straks meer alleen zijn. "Moest je hond voorheen bijvoorbeeld in de bench als jij aan het werk was? Doe dat dan nu ook, ook al ben je thuis aan het werk. Zo kan 'ie alvast wennen", zegt hondentherapeut Carlian Brauchmann tegen Omroep Zeeland.
Ook is het slim om je hond niet te vaak uit te laten, zegt Vinke. "Als je hem straks maximaal vier keer per dag kan uitlaten en dat tijdens de coronaperiode tien keer deed, dan moet je langzaam afbouwen. Anders valt je hond in een enorm gat."
Brauchmann heeft de afgelopen periode al verschillende honden gezien die niet meer alleen kunnen zijn. "Er was een geval van een hond die dwars door kozijnen heen probeerde te bijten, tot bloedens toe." Over het algemeen zijn die gedragsproblemen wel op te lossen.
Katten vinden het volgens gedragsbioloog Vinke juist vaak wel prettig om alleen te zijn. "Het kernterritorium van de meeste katten is het huis en soms de tuin. Daar willen ze stabiliteit hebben. Komen we thuis, dan zitten we allemaal in hun kernterritorium. Dat vinden de meeste katten niet fijn. Het is te druk en misschien kunnen ze wel niet aan een slaapje toekomen."
Wel verwacht de gedragsbioloog dat veel katten wat onrustig worden als we weer veel aan het werk gaan. Ze houden niet zo van verandering. "Maar er is geen bewijs dat ze ons dan missen", zegt ze. "Uiteindelijk zullen de meeste katten baat hebben bij minder stress. Met de veranderingen zullen nogal wat katten een zucht van verlichting slaken."
Overigens geldt dat niet voor alle katten. "Sommige katten binden zich wel aan de mens." Ze zijn dan bijvoorbeeld, net als veel honden, heel blij als het baasje thuiskomt.
Vinke denkt dat veel huisdieren uiteindelijk hoe dan ook wel aan de situatie zullen wennen. "De meeste huisdieren zijn flexibel genoeg."