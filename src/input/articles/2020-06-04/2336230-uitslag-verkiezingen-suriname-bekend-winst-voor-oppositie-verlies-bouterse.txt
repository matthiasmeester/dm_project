Na anderhalve week heeft het Surinaamse ministerie van Binnenlandse Zaken de officieuze uitslag van de parlementsverkiezingen bekendgemaakt. Zoals verwacht is oppositiepartij VHP van Chan Santokhi de grootste geworden en heeft de NDP van president Bouterse flink verloren. Vanaf 22.00 Nederlandse tijd wordt in een openbare hoorzitting de uitslag officieel vastgesteld.
De VHP krijgt 20 van de 51 zetels. De NDP verliest 10 zetels en komt uit op 16.
Tussentijdse uitslagen waren al bekend, maar er werd nog gewacht op de uitslagen van drie van de 639 stembureaus. Intussen waren vier oppositiepartijen al begonnen met het sluiten van een regeerakkoord. Dat hopen ze binnen een maand te presenteren.
Santokhi zegt dat hij beschikbaar is voor het presidentschap. Of dat hem lukt is nog niet zeker. Daarvoor is een tweederdemeerderheid in het parlement nodig. De vier partijen komen uit op 33 zetels en hebben er 34 nodig voor het presidentschap.
Het uitblijven van de uitslag leidde tot onrust in Suriname. Gevreesd werd voor fraude. Santokhi zei enkele dagen na de verkiezingen dat de vertraging onder meer te maken heeft met de slordige organisatie van de verkiezingen. Het controleren van de stembiljetten verliep chaotisch en er waren er berichten dat in Paramaribo geprobeerd was stembiljetten te verwisselen om de uitslag te manipuleren.
De NDP wil daarom een hertelling en heeft een bezwaarschrift ingediend.
Ook het Onafhankelijk Kiesbureau, dat toezicht houdt op de verkiezingen, was gefrustreerd over het uitblijven van de uitslag. Het bureau zette uit frustratie het grootste deel van de uitkomsten uit Paramaribo online.
De uitslag is bekendgemaakt terwijl het land in een strenge lockdown zit om het coronavirus onder controle te krijgen. Het aantal positief geteste patiënten steeg in enkele dagen van 23 naar 64.
De lockdown werd gisteren afgekondigd door vicepresident Adhin. Tot vrijdagochtend 12 juni moeten Surinamers thuisblijven. Niet-essentiële bedrijven en scholen zijn dicht.