Rolstoelsporter en theatermaker Marc de Hond is gisteren op 42-jarige leeftijd overleden. Hij stierf aan de gevolgen van kanker.
Marc de Hond is de zoon van opiniepeiler Maurice de Hond. Hij begon in 1996 op 18-jarige leeftijd twee internetbedrijven. Later was hij radio-dj bij zenders als 3FM en Caz! Ook maakte hij een aantal live-uitzendingen voor NPO Radio 1 over de Oscaruitreiking.
Marc de Hond sprak vaak openhartig over zijn handicap en vooral ook over hoe hij en anderen daar mee omgaan:
In 2002 werd bij De Hond een tumor ontdekt in zijn ruggenmerg. Bij een van de spoedoperaties raakten de zenuwen in zijn merg bekneld, waardoor hij gedeeltelijk verlamd raakte en in een rolstoel belandde. Hij speelde sinds 2007 rolstoelbasketbal in de Nederlandse eredivisie en speelde ook interlands voor het Nederlands rolstoelbasketbalteam. Hij gaf namens de NOS commentaar bij de Paralympische Spelen.
Hij maakte later ook documentaires, schreef boeken en hij ging het theater in. Eind 2018 werd bij een blaasoperatie opnieuw een tumor ontdekt, waardoor hij alle optredens moest uitstellen.
Maurice de Hond zegt tegen het ANP dat Marc een "bijzondere man en een geweldige zoon" was. "Ook in zijn laatste maanden was hij dezelfde Marc. Een grote steun voor ons allemaal. Dat zal ons, zijn ideale partner Remona en zijn kinderen, helpen dit grote verlies te verwerken."
Op sociale media zijn veel reacties te lezen van oud-collega's en andere bekenden van De Hond. "Veel te jong", schrijft Gerard Ekdom, die met hem samenwerkte bij 3FM. Muziekjournalist Leo Blokhuis zocht ooit muziek uit voor het radioprogramma van De Hond. Volgens Blokhuis was hij een "levenslustige, optimistische en inspirerende man". Voormalig collega van 3FM en Caz! Jeroen Kijk in de Vegte zegt dat "de tomeloze energie en motivatie van De Hond hem altijd bij zullen blijven".
Ook vanuit de sportwereld wordt met verdriet gereageerd. Rolstoelbasketbalster Bo Kramer bedankt De Hond voor alles wat hij voor de paralympische sport, en dan met name het rolstoelbasketbal heeft gedaan. Sportjournalist Barbara Barend schrijft dat Marc de Hond nooit vergeten zal worden en wenst de nabestaanden sterkte met dit "vreselijke verlies".
Ook oud-collega bij 3FM Giel Beelen en minister van gehandicaptenzaken Rick Brink reageerden op Twitter op het nieuws.