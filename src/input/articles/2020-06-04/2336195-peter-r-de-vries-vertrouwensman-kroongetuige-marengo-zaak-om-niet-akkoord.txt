Misdaadjournalist Peter R. de Vries is de beoogde vertrouwensman van de kroongetuige in het proces tegen de groep rond Ridouan Taghi. Verder is de nieuwe advocaat van de kroongetuige Peter Schouten uit Breda.
Schouten en De Vries maakten dat bekend op een persconferentie. Het Openbaar Ministerie heeft inmiddels laten weten dat het niet akkoord gaat met de aanstelling van De Vries als vertrouwensman die rechtsbijstand verleent.
"Het OM kan aan iemand die geen advocaat is, niet dezelfde privileges toekennen als aan een rechtsgeleerd raadsman. Rechtsbijstand door advocaat Schouten is voor het OM geen enkel probleem."
De verdediging van de kroongetuige is een gevoelig punt sinds de moord op advocaat Derk Wiersum. Hij stond Nabil B. bij, maar werd vorig jaar doodgeschoten, mogelijk in opdracht van Taghi.
Het voornemen van het tweetal om de kroongetuige bij te staan is volgens De Vries een duidelijk signaal. "Om aan te geven dat zo'n misdrijf niet loont en geen zin heeft, omdat anderen hun plaats innemen", refereerde hij aan de dood van Wiersum:
De Vries heeft naar eigen zeggen urenlang gesproken met B.. Daarna heeft de kroongetuige hem en Schouten gevraagd om hem definitief te vertegenwoordigen. Hij is daarom gestopt als directeur van advocatenkantoor De Vries & Kasem. Vorige week maakte hij bekend dat hij deze functie zou neerleggen in verband met eventuele belangenverstrengeling, zonder toen in details te treden.
Het OM vond de voorgestelde constructie "een bijzonder voorstel", zei De Vries vanmiddag. "Een advocaat en een niet-advocaat die ook nog eens journalist is", parafraseert de nieuwe vertrouwensman de woorden van het OM. Sommige mensen bij het OM zijn volgens De Vries bang om een paard van Troje binnen te halen. Hij benadrukt dat het mes aan twee kanten snijdt en dat ook het Openbaar Ministerie "dikwijls baat heeft" bij de inzet van een vertrouwensman.
B.'s nieuwe advocaat Schouten stapte kort na de moord op Wiersum al naar voren als kandidaat om de kroongetuige te verdedigen. "Het wonen in een rechtsstaat is niet pijnloos en gratis", zei Schouten toen.
Nabil B. maakte tussentijds gebruik van andere, anoniem gehouden advocaten, maar zij stopten ermee. Nu is Peter Schouten dus alsnog zijn raadsman. Hij kwam eerder in het nieuws omdat hij legaal hennep wilde telen voor de wietproef van de overheid.
Een maand geleden beklaagde Nabil B. zich in de rechtbank dat hij van het Openbaar Ministerie geen akkoord kreeg voor zijn nieuwe verdediging. Hij zei behalve van een advocaat gebruik te willen maken van een vertrouwenspersoon. Het OM gaf daarvoor geen toestemming omdat deze adviseur zelf geen advocaat is.
Nu blijkt het dus te gaan om Peter R. de Vries. De misdaadverslaggever treedt in meer zaken op als woordvoerder en adviseur. Zo begeleidt hij de ouders van Nicky Verstappen en zette hij zich eerder in voor slachtoffers van wraakporno. Ook richtte hij een advocatenkantoor op met raadsman Khalid Kasem. Vorige week maakte De Vries dus bekend dat hij daar vertrekt.
Kroongetuige Nabil B. hoorde tot 2017 bij de organisatie van Ridouan Taghi, maar stapte na een vergismoord naar de politie. Daar heeft hij verklaringen afgelegd over liquidaties. Sindsdien zit hij in een getuigenbeschermingsprogramma en is zijn familie ondergedoken. Nog geen week nadat bekend was geworden dat hij naar de politie was gestapt, werd zijn broer vermoord.