Van achter het raam kijken ze lachend in de lens van Annabel Jeuring: ouders, kinderen, echtparen, opa's en oma's. De 42-jarige fotografe uit Enschede heeft de coronacrisis aangegrepen voor een nieuw project, waarin ze stadsgenoten vastlegt die 'opgesloten' zitten in hun huis.
De fotoreportage van Jeuring, die als zelfstandige werkt, begon eigenlijk noodgedwongen. Door de maatregelen tegen de verspreiding van het coronavirus viel een groot deel van haar opdrachten weg. "Om te zeggen dat ik toen in paniek raakte is misschien overdreven," vertelt ze, "maar ik heb wel vier kinderen en mijn man is ook zelfstandige. Gelukkig gaat zijn werk wel door".
Zelf is Jeuring nu drie weken bezig met haar nieuwe fotoserie. "Er is veel animo voor. Het is ook leuk om straks met foto's terug te kunnen kijken op deze periode. Ze vormen een tastbare herinnering aan deze tijd. Een soort geschiedenis in wording."
Bekijk hieronder een aantal foto's uit de serie 'Door het glas':
Ondanks de crisistijd probeert de Enschedese een optimistische draai te geven aan haar foto's. "Het zijn luchtige, vrolijke foto's, die laten zien wat echt belangrijk is. Doordat clubjes, activiteiten, werk en school zijn weggevallen, ben je nu op elkaar aangewezen. Daardoor heb je meer tijd voor bijvoorbeeld gesprekken en spelletjes. Je bent echt samen. Dat vind ik wel winst."
Zelf heeft Jeuring overigens ook wel eens dagen dat ze niet vooruit te branden is. Maar ze focust zich vooral op de positieve dingen, zegt ze. "Deze fotoserie brengt me ook een ritme. Onderweg naar een klus gaat mijn tweejarige kind mee in de bakfiets, de andere kinderen skeeleren ernaast. De perfecte combinatie: ik kan mijn werk doen, leg dingen vast die nu heel belangrijk zijn, de kinderen kunnen mee en bij thuiskomst is iedereen helemaal fit."
Nu kan Jeuring haar werk nog "netjes binnen de richtlijnen" doen, vertelt ze. "We komen met niemand in direct contact. Mensen benaderen mij per mail of telefoon, en tijdens het fotograferen communiceren we door het raam heen. Zolang het kan en mensen het leuk blijven vinden, ga ik op deze manier door."