Het aantal mensen dat door het coronavirus is overleden, is met 115 toegenomen, meldt het RIVM. Dat is aanzienlijk minder dan gisteren, toen 164 sterfgevallen werden gemeld. Voor zover bekend zijn in Nederland nu 1766 mensen overleden in verband met covid-19, de ziekte die door het virus wordt veroorzaakt.
Het aantal coronapatiënten op de intensivecareafdelingen is volgens de laatste cijfers opgelopen naar 1385: 25 meer dan gisteren. Gisteren bedroeg de toename nog 36. Van de 1385 coronapatiënten liggen er nu 1361 in Nederland, 18 meer dan gisteren. En 24 in Duitsland, 7 meer dan gisteren.
"We zien een stabiel beeld, in lijn met de voorgaande dagen en met de cijfers van het RIVM. Dat komt doordat de instroom afvlakt en er langzamerhand ook meer patiënten herstellen en de IC verlaten", zegt voorzitter Kuipers van het Landelijk Netwerk Acute Zorg.
Het aantal patiënten dat in een ziekenhuis is opgenomen (geweest), is met 253 toegenomen tot 6875. Ook die toename is aanzienlijk kleiner dan gisteren, toen er 336 nieuwe ziekenhuisopnames werden gemeld. De laatste keer dat het RIVM zo'n laag aantal nieuwe ziekenhuisopnames rapporteerde was twee weken geleden.
De piek in het aantal nieuwe ziekenhuisopnames in de dagelijkse RIVM-meldingen was op 31 maart. Sindsdien was het aantal nieuwe opnames steeds lager.
Van alle personen die zijn opgenomen in het ziekenhuis zijn er 56 (0,8 procent) jonger dan 20 jaar.
Onder de nieuw gemelde sterfgevallen zijn drie patiënten in de leeftijdsgroep 25 tot 50 jaar. Bij al deze personen was sprake van onderliggend lijden. In totaal zijn er nu acht mensen onder de 50 jaar overleden.
Het RIVM wijst erop dat de dagelijks gemelde cijfers kunnen achterlopen: ziekenhuisopnames en sterfgevallen worden soms pas na een aantal dagen doorgegeven.
Het CBS publiceerde eergisteren cijfers die een indruk geven van het aantal mogelijke 'verborgen' coronadoden. Het RIVM concludeert uit die cijfers dat er in de week van 19 tot 25 maart tussen 870 en 1181 meer sterfgevallen waren dan gemiddeld. Dat is het dubbele van het eerder bij het RIVM gemelde aantal coronadoden.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat weer ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door corona, maar niet getest zijn, komen niet in de cijfers voor. Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overleden personen zal daardoor waarschijnlijk hoger zijn.
Het aantal bewezen coronapatiënten is gebaseerd op het door de GGD'en gemelde aantal mensen dat positief is getest. Het merendeel van de mensen met klachten wordt niet getest, waardoor dit cijfer volgens het RIVM geen goede graadmeter is voor de ontwikkeling van het virus in Nederland.
De gemiddelde leeftijden van patiënten in het ziekenhuis en patiënten die zijn overleden worden ook aangeleverd door het RIVM. Het percentage geeft het aantal patiënten of doden aan ten opzichte van het totale aantal ziekenhuisopnames van coronapatiënten of sterfte van coronapatiënten. De cijfers in deze laatste visualisatie zijn van de situatie tot en met 30 maart.