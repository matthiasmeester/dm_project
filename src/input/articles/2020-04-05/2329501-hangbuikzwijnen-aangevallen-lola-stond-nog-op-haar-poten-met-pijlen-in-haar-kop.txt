Onbekenden hebben in Wijk bij Duurstede twee hangbuikzwijnen zwaar verwond. Volgens de politie is het nog niet duidelijk of de dieren het overleven.
De dader of daders staken het hok van de hangbuikzwijnen in brand, waardoor een hangbuikzwijn grote brandwonden opliep. Het andere dier werd met pijlen beschoten en raakte daardoor zwaargewond.
"Het is onvoorstelbaar", zegt Desiree van Veldhuizen, het baasje van de aangevallen varkens Lola en Bertje. Ze vond de dieren toen ze die vanmorgen eten kwam brengen. "Het is heel raar wat je dan aantreft. Het nachthok was nog aan het smeulen en Lola stond nog gewoon op haar poten, met die pijlen in haar kop."
Ze maakt zich het meest zorgen over Lola. "Ze moet een oog missen en er kunnen pijlpunten zijn achtergebleven in haar lijf. Het is afwachten of dat goedkomt."
De politie vraagt mensen zich te melden als zij iets verdachts hebben gezien aan de Broekweg bij de sluizen in het Amsterdam-Rijnkanaal.