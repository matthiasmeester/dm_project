Het was geweldig buitenweer dit weekend, maar de terrassen zijn gesloten en alle evenementen afgelast. Afstand houden was ook vandaag het devies. We vroegen vanochtend hoe mensen in Nederland deze mooie dag beleefden; dit is een selectie van de foto's die jullie stuurden.
"Wij besloten het mooie weer niet aan ons voorbij te laten gaan en tegelijk met de buren te gaan barbecueÃ«n", mailt Nick Mastenbroek uit Zaltbommel. "En om het toch een beetje samen te laten lijken hebben we de schutting eenmalig opengemaakt!"
Zo was het vanmiddag bij studentencomplex IBB in Utrecht. "Op gepaste afstand zitten huisgenoten met elkaar buiten", schreef Sannah, die de foto stuurde.
Frederika Prak gebruikte de steigers bij haar huis om voorbijgangers op veilige afstand te houden. "Van de nood een deugd maken: huis in de steigers vanwege schilderwerkzaamheden, perfecte afbakening." 
Familiebezoek ging bij veel mensen door, zij het in aangepaste vorm. "Opa en oma waren drie weken ziek, maar zien vandaag voor het eerst in levende lijve hun in die tijd geboren kleindochter", mailt Albert Brouwer ons. 
Het was natuurlijk ook goed weer om buiten te sporten. Maar hoeveel kilometer deze mensen in hun tuin hebben afgelegd...? 
De familie Nolet uit Vught deed aan fitness in de tuin, zo te zien met behulp van spullen uit de schuur.
"Hier in Den Haag wordt er muzikaal genoten van deze prachtige lentedag zonder naar buiten te gaan", schrijft Bor Ditewig.
Dit is een foto uit Nieuwegein. Buurtbewoner Peter Hesseling zegt: "Hier wonen enkele mensen die actief zijn in de muziek. Die hebben besloten op zondagmiddag om 14.00 uur een pleinconcert te geven, zolang de beperkende maatregelen gelden. De musici staan in het midden op gepaste afstand van elkaar en de bewoners genieten van de muziek vanuit hun eigen voortuin. Dat doorbreekt de sleur van het thuiszitten en het stimuleert de bewoners om niet op pad te gaan."
Ook bij het gezin van Kiki Manolopoulou ging de barbecue met buren ondanks de coronamaatregelen door.
Paul Meijer, Lisette Haan en hun kinderen Lean en Dorus gingen er in de buurt van Deventer met de fiets op uit. Het was relatief rustig en dus goed te doen, zegt Meijer. "Zolang de kinderen maar in de KARrantaine zitten natuurlijk..."
Jens en Lars Deenen mochten afgelopen nacht in de tent in de tuin slapen vanwege het mooie weer. "Wij hebben een potje waarin haalbare wensen zitten van ons gezin. Elke dag wordt er een wens getrokken, zoals voetballen, eten laten bezorgen, maar de wens van nu was kamperen in eigen tuin!"
De moeder van Tita van der Pot genoot vandaag volop van de zon - uiteraard in een veilige omgeving. "Mijn moeder van 94 woont gelukkig sinds enkele maanden bij ons in huis. Zo kunnen we elke dag van elkaars aanwezigheid genieten en voor haar zorgen."
Normaal misschien een spelletje voor aan de keukentafel, maar sjoelen kan ook prima buiten, bewijst de familie Van Vredendaal.
En er werd getrouwd vandaag. Gewoon in de eigen tuin, en verslaggever Joris van Poppel was erbij: 