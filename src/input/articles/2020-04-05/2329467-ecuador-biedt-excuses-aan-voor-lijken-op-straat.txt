De regering van Ecuador heeft excuses aangeboden voor de tientallen overleden coronapatiÃ«nten die dood op straat zijn blijven liggen in Guayaquil, de grootste stad van dat land.
Op sociale media gaan al dagen foto's en video's rond van op straat achtergelaten lichamen van coronaslachtoffers voor wie geen plaats meer is in ziekenhuizen en mortuaria en op kerkhoven. Sommige zijn door buurtbewoners in brand gestoken, om meer besmettingen te voorkomen.
"We hebben beelden gezien die nooit gemaakt hadden mogen worden en als overheidsdienaar bied ik hiervoor mijn verontschuldigingen aan", zei vicepresident Otto Sonnenholzner. Hij heeft de bestrijding van de corona-uitbraak in zijn takenpakket.
Officieel telt Ecuador 3500 geregistreerde coronabesmettingen en 172 mensen die aan het virus zijn overleden. De werkelijke aantallen zouden veel hoger liggen.