De econoom Arnold Heertje is op 86-jarige leeftijd overleden. Dat heeft zijn familie bevestigd. Generaties scholieren leerden de beginselen van het vak uit zijn leerboek De kern van de economie, dat in 1962 verscheen.
In 2012 maakte Nieuwsuur een reportage over de lesmethode 'De kern van de economie' van Arnold Heertje uit 1962:
Ook was hij jarenlang een bekend en gewaardeerd gezicht op de Nederlandse televisie, omdat hij ingewikkelde economische problemen helder en eenvoudig kon uitleggen en duiden.
Heertje werd in 1934 in Breda geboren in een Joods gezin, dat kort na zijn geboorte naar Arnhem verhuisde. Hij en zijn ouders overleefden de Tweede Wereldoorlog door onder te duiken.
Na de Tweede Wereldoorlog bezocht hij de hbs. Daarna studeerde hij economie aan de Universiteit van Amsterdam (UvA), waar hij cum laude afstudeerde. Hij promoveerde op een proefschrift over de prijstheorie en kreeg in 1964, op zijn dertigste, een aanstelling als hoogleraar staathuishoudkunde aan de UvA. Ook gaf hij zo'n tien jaar lang les op het Joodse Maimonides-lyceum in Amsterdam.
Heertje gold als een vurig pleitbezorger van het 'brede welvaartsbegrip'. Dat houdt in dat het in de economische wetenschap niet alleen om geld en groei gaat, maar ook om waarden die niet of moeilijk in geld zijn uit te drukken, zoals de beleving van geluk, natuur en de leefomgeving.
Hij mengde zich geregeld met stellige uitspraken in het politieke en maatschappelijke debat. Zo noemde hij in de jaren 90 opeenvolgende ministers van Verkeer en Waterstaat incompetent, omdat ze de aanleg van de Betuwelijn doorzetten, terwijl die volgens hem veel te duur werd.
Heertje was ook een kenner van de geschiedenis van de economische wetenschap. Hij bezat een grote wetenschappelijke bibliotheek met eerste drukken van standaardwerken als Das Kapital van Karl Marx.
Heertje was getrouwd en had drie zonen, Eric, Raoul en Patrick. Met Raoul, stand-upcomedian en tv-maker, deelde hij enige tijd een column op de voorpagina van Het Parool.