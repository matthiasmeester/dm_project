Het besluit van het Duitse Robert Koch Instituut (RKI) om Nederland aan te merken als "internationaal risicogebied" voor de verdere verspreiding van het coronavirus, krijgt naar alle waarschijnlijkheid ingrijpende gevolgen. Op basis van dergelijke besluiten van het RKI, de Duitse evenknie van het RIVM, heeft de Duitse regering de grenzen met meerdere buurlanden grotendeels gesloten. Bij grensovergangen die nog open zijn, worden strenge controles uitgevoerd.
Minister van Binnenlandse Zaken Horst Seehofer zou morgen willen besluiten om ook de grens met Nederland grotendeels te sluiten. Kleine grensovergangen gaan dan dicht. Een aantal grotere grensposten blijft wel open, maar daar worden dus strenge controles ingesteld.
Het RKI besloot eind deze week Nederland op te nemen in een lijst met landen "waarvan mag worden aangenomen dat er een aanhoudende overdracht van mens op mens plaatsvindt" van het coronavirus. Ook de Verenigde Staten, Zwitserland en het Verenigd Koninkrijk zijn toen toegevoegd aan de lijst. Landen als Italië, Spanje, Iran en de buurlanden Oostenrijk en Frankrijk stonden er al op.
Het besluit van het RKI heeft al flinke implicaties voor grenswerkers, ongeacht of de grens komende week dichtgaat. Op basis van de wetgeving van Duitse deelstaten mogen zulke forenzen niet meer in openbare gebouwen komen zoals zieken- of verpleeghuizen.
Dat heeft grote gevolgen. Zo zijn vanuit het UMCG in Groningen artsen-microbiologen gedetacheerd in elf Duitse ziekenhuizen, allemaal in de aan Nederland grenzende deelstaten Nedersaksen en Noordrijn-Westfalen.
Hoofd medische microbiologie van het UMCG Alex Friedrich betreurt het dat het RKI heel Nederland tot risicogebied heeft bestempeld. "De epidemiologische situatie is hier in het noorden toch wel heel anders dan in de rest van Nederland", zegt hij. "Onze mensen mogen morgen de Duitse ziekenhuizen niet in. Het ziekenhuis in Leer heeft al gezegd dat ze een videocall moeten doen."
Het UMCG ondersteunt Duitse ziekenhuizen bij het opnieuw opzetten van afdelingen microbiologie en het optimaliseren van hun antibioticabeleid. Veel Duitse ziekenhuizen hebben begin deze eeuw hun laboratoriumwerk overgedaan aan grote commerciële labs. Daarmee zijn vaak ook de afdelingen medische microbiologie gesloten.
Er zijn meer grenswerkers die van Nederland naar Duitsland gaan om daar in zorginstellingen te werken, of juist andersom. "Duitse artsen of verpleegkundigen die in Nederland zijn geweest mogen vanaf nu in dat geval ook twee weken niet meer werken in hun eigen ziekenhuizen of verpleeghuizen in Duitsland."
Het besluit van het RKI om Nederland in te schalen als internationaal risicogebied gaat dus onmiddellijk gevolg krijgen. Die worden alleen maar groter als Berlijn besluit om de grenzen te sluiten. Alex Friedrich pleit daarom voor een speciaal vignet "voor grenswerkers met een vitaal beroep die op dit moment heel belangrijk zijn voor de aanpak van covid-19 in een grensregio". Zo'n vignet wordt ook gebruikt langs de Nederlands-Belgische grens.
Als het daadwerkelijk tot sluiting van de grenzen komt worden een aantal grensovergangen aangewezen die wel open blijven en waar de Duitse politie gaat controleren. Duitsers die terugreizen naar huis worden dan altijd doorgelaten, net als niet-Duitsers die kunnen aantonen dat ze in Duitsland werken. Zij krijgen vervolgens dus wel te maken met wetgeving van deelstaten, waardoor ze bijvoorbeeld ziekenhuizen niet in mogen.
Ook sterfgevallen van familieleden en bezoek aan artsen zijn geldige inreisredenen, net als doorreis naar een ander land. De grenspolitie hanteert verder de protocollen die de Duitse GGD heeft opgesteld. Iedereen wordt gevraagd naar mogelijke contacten met coronapatiënten. Als iemand mogelijk besmet is, dan treden de Duitse gezondheidsprotocollen in werking.