De Amerikaanse president Trump heeft in een persconferentie gesuggereerd dat hij inlichtingentoezichthouder Atkinson inderdaad heeft ontslagen vanwege het afzettingsonderzoek dat tegen de president liep. Gisteren werd dat verband al door velen gelegd, maar de president zelf zei toen alleen dat hij het vertrouwen kwijt was.
Trump zegt nu dat het fout was van Atkinson om de klacht van een anonieme klokkenluider naar het Congres te brengen. "Volgens mij heeft hij vreselijk slecht werk geleverd, absoluut verschrikkelijk. Hij had een nep-rapport opgesteld en bracht het met spoed naar het Congres. Niet een groot fan van Trump, dat kan ik je wel zeggen."
De president noemde de ontslagen toezichthouder politiek bevooroordeeld. Volgens hem had Atkinson eerst met hem over de klacht moeten praten, ook al was Atkinson een onafhankelijk toezichthouder. "Hij kwam nooit naar me toe om me te zien, hij heeft ook nooit om een ontmoeting verzocht. Deze man is een schande voor zijn functie."
Atkinson, die door Trump zelf was aangesteld als toezichthouder op de inlichtingendiensten, lichtte vorig jaar het Congres in over een melding van een klokkenluider. Daarin werd gewaarschuwd dat Trump de Oekra√Øense president Zelensky had gevraagd om een corruptieonderzoek naar zijn Democratische rivaal Joe Biden en diens zoon. In het afzettingsproces dat volgde, werd Trump uiteindelijk vrijgesproken door de Senaat, waarin de Republikeinen de meerderheid hebben.
Inspecteur-generaal Atkinson is volgens persbureau AP de zevende functionaris van de inlichtingendiensten die sinds de zomer het veld moet ruimen. Er is veel kritiek op het plotselinge ontslag, niet in de laatste plaats omdat de VS midden in de coronacrisis zit. Ook is er steun voor de inspecteur-generaal . Zo kwam de hoogste ambtenaar op het ministerie van Justitie, Michael Horowitz, op voor Atkinson. Hij roemde hem vanwege "zijn integriteit, professionaliteit en toewijding aan de letter van de wet en onafhankelijk toezicht."
Wie Trump wil gaan installeren als nieuwe inspecteur-generaal van de inlichtingendiensten is nog niet bekend.