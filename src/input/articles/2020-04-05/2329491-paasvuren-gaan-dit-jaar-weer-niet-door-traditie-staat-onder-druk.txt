Organisatoren van paasvuren in de Achterhoek maken zich zorgen over de toekomst. Vorig jaar speelde de droogte hun bijna parten, dit jaar zet het coronavirus een streep door het evenement. "De traditie staat mega onder druk", laten de organisatoren van het paasvuur in Meddo en Zieuwent aan Omroep Gelderland weten.
"Het moet ook leuk blijven", vertelt Gijs Reukers van het paasvuur in Zieuwent. De traditie leeft al zo'n 100 jaar in het dorp. Normaal gesproken wordt er nu druk gebouwd, nu ligt alles stil. "We zagen het natuurlijk al wel aankomen, maar de teleurstelling is groot."
De laatste jaren is Reukers naar eigen zeggen vooral bezig met randzaken. "Er is eigenlijk elk jaar wel iets. Jaren geleden moesten we beton storten omdat er giftige stoffen in de grond zouden lekken. Nu hebben we het stikstofverhaal. Je bent zo een maand bezig om alle papieren in te vullen."
Reukers denkt dat de paasvuren het de komende jaren lastig gaat krijgen, waardoor het ook niet makkelijker wordt om vrijwilligers te vinden. "Ik hoop dat mensen ons blijven steunen in wat we doen. Dat mensen ons af en toe komen helpen, niet eens financieel. Maar vrijwilligers, die zijn hard nodig."
De paasvuren zitten ook met het ingezamelde snoeihout. In Meddo ligt al een stapel van 9 meter hoog en 40 meter breed. "Het liefst steken we het zo snel mogelijk aan, we willen ervanaf", vertelt voorzitter Roy Heesen.
Vorig jaar gingen de vuren niet door vanwege de droogte; toen verdween al het hout in de versnipperaar:
De paasvuren in Zieuwent en Meddo zouden vorige week gebeuren. Zonder publiek en volgens alle richtlijnen van het RIVM, maar dit ging niet door. "We kregen het bericht dat het te droog is. Dus nu moeten we het hout laten liggen. Of dat kan moet nog besproken worden met de landeigenaar", vertelt Heesen.
Als dit niet kan moet het hout worden afgevoerd en dat is kostbaar. "De helft van onze buffer zijn we nu al kwijt. Als we het moeten afvoeren wordt dat meer." Volgens Heesen is het belangrijk voor de paasvuren om te weten waar ze in de toekomst aan toe zijn. "Gaan we ieder jaar te maken krijgen met de droogte? In hoeverre kunnen wij ons evenement dan nog waarborgen?"
De twee Achterhoekse paasvuren hopen de traditie nog lang voort te kunnen zetten. "Het hele sfeertje van een paasvuur, zo kennen wij Pasen", zegt Reukers. "Daar hoort een tent, een biertje en een mooi vuur bij."