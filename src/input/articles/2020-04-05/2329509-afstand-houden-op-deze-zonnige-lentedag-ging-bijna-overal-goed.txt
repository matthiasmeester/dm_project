Ondanks het mooie weer hebben mensen dit weekend op de meeste plekken in het land voldoende afstand van elkaar gehouden. "Als je terugkijkt op heel het weekend dan hebben mensen goed de regels nageleefd", zegt de Nijmeegse burgemeester Bruls, ook voorzitter van het Veiligheidsberaad waar alle veiligheidsregio's onder vallen.
Ook minister van Justitie Grapperhaus kijkt tevreden terug op een relatief rustig verlopen weekend. "Complimenten. We begrijpen hoe moeilijk het is, maar houd dit vast ook richting het paasweekend."
Maar het ging inderdaad niet overal even goed. Bruls: "Een enkeling heeft een 'geheugensteuntje' nodig, maar daarom handhaven de veiligheidsregio's ook op de genomen maatregelen." De politie deelde tientallen boetes uit.
Onder meer in Vaals dreigde het even mis te gaan. Wat indrukken uit Nederland:
Hier en daar sloten gemeenten gebieden af. Zo heeft de gemeente Vaals meerdere wegen in het Heuvelland geblokkeerd, schrijft 1Limburg. "Vanwege het letterlijk bizarre gedrag van motorrijders, zijn we tot het besluit gekomen om de wegen rondom het Vijlenerbos daadwerkelijk te sluiten en gesloten gehouden", liet wethouder John Coenen weten. "Ze trekken er in grote groepen op uit en daarbij hebben zij eigenstandig de wegen tot racecircuits betiteld", zei hij. "Daarbij trekken ze zich ook niets aan van bebouwde of onbebouwde kom."
In Friesland heeft de politie de Veerdam van Holwerd naar Ameland vanwege de drukte afgesloten voor het verkeer, meldt Omrop Frysl√¢n. Op de N15 was de afslag richting het Maasvlaktestrand de hele dag dicht voor recreanten, schrijft Rijnmond.
Ook de toegangswegen naar de Biesbosch zijn door de politie afgezet. Burgemeester Kolff van Dordrecht riep eerder op de dag nog op om zoveel mogelijk thuis te blijven. Toen kreeg hij al meerdere signalen dat het behoorlijk druk begon te worden in de Biesbosch. "Voorkom dat we de komende dagen al dit soort gebieden volledig moeten afsluiten", schreef hij op Twitter.