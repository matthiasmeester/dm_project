Justitie in Frankrijk gaat ervan uit dat de man die gisteren in Romans-sur-Isère twee mensen doodstak een terroristisch motief had. De politie arresteerde de verdachte dicht bij de plaats van de aanslag, terwijl hij geknield op de stoep in het Arabisch gebeden uitsprak.
Bij de doorzoeking van zijn woning zijn met pen geschreven documenten over religie gevonden met onder meer een klacht over leven in een "land van ongelovigen".
Het Franse Openbaar Ministerie wil niet bevestigen dat de verdachte tijdens zijn daad "Allahoe akbar" heeft geroepen, zoals getuigen zouden hebben gehoord.
In Frankrijk moet iedereen zo veel mogelijk binnenblijven in verband met de coronacrisis. Gistermorgen waren in het centrum Romans-sur-Isère toch mensen op de been, vooral om boodschappen te doen.
Volgens Franse media was een man die een wandelingetje wilde maken het eerste slachtoffer. De dader sneed hem de keel door, voor het oog van zijn vriendin en haar zoon.
Daarna stak hij in een tabakswinkel de eigenaar en twee klanten neer. Elders, in een slagerij, hakte hij met het botte eind van een mes in op een klant, daarna sloeg hij toe in een supermarkt.
Behalve twee doden vielen er zeven gewonden. Twee daarvan liggen op de IC. Hun toestand is stabiel.
Volgens Franse media is de verdachte een Sudanees die bijna drie jaar in Frankrijk verblijft. Hij is niet bekend bij de Franse of Europese politie- en inlichtingendiensten. Hij wordt vandaag psychiatrisch onderzocht.
Ook twee bekenden van de man zijn aangehouden. Zij komen ook uit Sudan.