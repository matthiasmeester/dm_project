Duizenden mensen hebben online geld gedoneerd voor coronavirusonderzoek aan de Universiteit Leiden. In een krappe maand is met de crowdfundactie ruim een half miljoen euro opgehaald.
"Daar zijn we heel erg blij mee", zegt Eric Snijder, hoogleraar moleculaire virologie aan het Leids Universitair Medisch Centrum (LUMC). Het geld wordt gebruikt om de onderzoekscapaciteit zo snel mogelijk uit te breiden.
Volgens Snijder zijn er in Nederland maar weinig laboratoria waar veilig onderzoek naar het coronavirus wordt gedaan. Het LUMC heeft er nu een en wil een tweede lab gereedmaken om het virus in te bestuderen en potentiÃ«le virusremmers en vaccins te testen.
"Ik krijg de indruk dat mensen blij zijn om wat bij te kunnen dragen", zegt Snijder. Dat blijkt ook uit de reacties van donateurs op de pagina van het inzamelproject. Snijder krijgt een goed gevoel van de aanmoedigende reacties daar.
Zoals het bericht van donateur Mirelle Grootveld: "Diepe bewondering voor de mensen die dit werk voor ons allen doen. Ik kan slechts financieel steunen, dus dat doe ik van harte!" Een vakantie zit er deze zomer eigenlijk niet meer in, schrijft een anonieme donateur: "Dus het leek mij mooi om het geld wat ik bespaar te doneren voor de bestrijding van coronavirussen."
En dat van Ockje Tellegen: "Mijn broer Jan-Willem is ruim een week geleden op de IC van het LUMC beland met het coronavirus. Na een aantal bange dagen aan de beademing ademt hij inmiddels alweer zelf en herstelt hij gelukkig snel. Datzelfde LUMC waar Jan-Willem zo ontzettend goed verzorgd is, doet dit belangrijke onderzoek. Als oud Leids student ben ik extra trots op "mijn" Alma Mater dat zij dit belangrijke initiatief onder leiding van Eric Snijder is gestart. Wake up to Corona!"
Roderik van Grieken maakte 100 euro over naar het onderzoeksproject. Hij studeerde ook aan de Leidse universiteit en weet "dat op die plek goede mensen zitten". "En net zoals iedereen denk ik dat het onderzoek naar een vaccin tegen het coronavirus grote prioriteit verdient. Doneren is qua tijdsinvestering misschien wel de makkelijkste optie."
Het streefbedrag is 2 miljoen euro, maar onderzoeksleider Snijder is blij met elke bijdrage. Het geld wordt gebruikt om de testcapaciteit te verdubbelen. Daar zijn extra personeel en aanvullende apparatuur voor nodig.
"Je moet qua salaris en benodigde spullen per medewerker denken aan zo'n 100.000 euro per jaar. We willen het testwerk in het nieuwe lab ook deels automatiseren om de capaciteit te vergroten."
"Papierwerk moet geen beperkende factor zijn voor fundamenteel onderzoek", schrijft donateur Rick van der Zwet. Deze reactie slaat volgens Snijder de spijker op z'n kop. Want de traditionele manier om financiering aan te vragen duurt volgens de hoogleraar vaak maanden.
"Als je maar een paar maanden hebt om te reageren op een virusuitbraak dan is dat een significante vertraging." Zeker omdat het gaat om een nieuw virus waar nog maar weinig over bekend is, benadrukt de wetenschapper. Het ontwikkelen van goedwerkende virusremmers inclusief alle benodigde veiligheidstesten duurt volgens hem al gauw twee tot drie jaar.
Sommige reacties maken voor Snijder duidelijk waarom het belangrijk is om zo veel mogelijk tempo te maken. "Een van de eerste donateurs schreef: 'mijn vader is gisteren overleden aan corona.' Dat komt wel even binnen."