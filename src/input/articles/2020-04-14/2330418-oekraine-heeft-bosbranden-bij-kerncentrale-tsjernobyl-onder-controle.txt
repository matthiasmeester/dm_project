De bosbranden in het noorden van Oekra誰ne bij de verlaten Tsjernobyl-kerncentrale zijn geblust. Volgens de BBC melden de Oekra誰ense autoriteiten dat er geen open vuur meer is.
Jaroslav Jemeljanenko, die tours organiseert in de zogenoemde veiligheidszone, toonde op Facebook eerder een video waarop het schild is te zien dat over de in 1986 ontplofte kernreactor 4 ligt, met daarboven zwarte rook en een oranje gloed.
Zwarte rook en vuur boven de verlaten kernreactor:
De bosbranden in het gebied ontstonden anderhalve week geleden. De Oekra誰ense politie verdenkt een 27-jarige man ervan dat hij ze heeft aangestoken.
De Russische tak van milieuorganisatie Greenpeace zegt tegen persbureau Reuters dat de branden veel groter waren dan de Oekra誰ense autoriteiten in eerste instantie vermoedden. De grootste brand omvatte zeker 34.000 hectare bos.
Kort na het ontstaan van de bosbranden werden bij Tsjernobyl al verhoogde stralingsniveaus gemeten. Door de branden komen radioactieve deeltjes vrij die onder meer in mos of boomwortels terechtkomen. De branden zijn volgens Greenpeace daarom "extreem gevaarlijk".
Volgens emeritus hoogleraar en atoomfysicus Wim Turkenburg valt het wel mee met dat extreme gevaar. "Het gebied is nog wel besmet, maar een stuk minder dan direct na de ramp. Veel radioactief materiaal is de afgelopen decennia vervallen. Dat gaat snel, zien we nu ook in Fukushima, en dat scheelt heel veel."
Hij sluit niet uit dat er radioactief materiaal vrijkomt in rookwolken. Maar volgens Turkenburg hoeven inwoners van bijvoorbeeld de hoofdstad Kiev, op ruim 100 kilometer ten zuiden van Tsjernobyl, zich geen zorgen te maken: "De stoffen die vrijkomen, zullen grotendeels weer neerkomen in het gebied zelf. Daar wonen nagenoeg geen mensen", legt hij uit.
Daarnaast kan de reactor zelf geen vlam vatten, zegt Turkenburg. "Die staat in een kaal gebied en om de reactor zit de beschermende koepel die juist moet voorkomen dat er radioactief materiaal vrijkomt." Daardoor is de reactor volgens Turkenburg aan de buitenkant ook goed beschermd.
De autoriteit die de veiligheidszone overziet, benadrukt tegenover de krant The New York Times dat er hard wordt gewerkt om het gebied rond de reactor te beschermen tegen branden. Onder meer door het graven van brandvertragende greppels rond parkeerplaatsen waar besmette voertuigen staan.
Toeristengids Jemeljanenko vreesde wel voor het scenario dat de spookstad Pripjat die vlak bij de reactor ligt, wordt verzwolgen door de vlammen. Dat zou volgens hem een economische ramp zijn voor het gebied.
Het stadje is een toeristische trekpleister en mag alleen bezocht worden onder begeleiding. Beroemd is onder meer het pretpark van Pripjat, waar de botsauto's en het reuzenrad nog altijd staan zoals ze in 1986 zijn achtergelaten. Het afgelopen jaar is het aantal toeristen aanzienlijk toegenomen vanwege het succes van Chernobyl, een vijfdelige tv-serie bij HBO.
Tsjernobyl is de grootste kernramp uit de geschiedenis. Veel mensen raakten door de ramp besmet met radioactieve straling. Wereldgezondheidsorganisatie WHO schat dat zeker 5000 mensen zijn overleden aan de gevolgen van kanker en andere aandoeningen.
Na de explosie van de kernreactor is een gebied van 30 kilometer rond de centrale ingesteld als veiligheidszone. Tot 2000 bleven de andere drie reactoren van de kerncentrale nog in gebruik. De centrale wordt nu ontmanteld en daarnaast zijn er dagelijks mensen aanwezig om de reactoren in de gaten te houden.
Bekijk hier een terugblik op de kernramp in Tsjernobyl: