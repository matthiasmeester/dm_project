Het aantal mensen dat door het coronavirus is overleden, is tot vandaag 10.00 uur met 122 toegenomen, meldt het RIVM. Gisteren werden er 86 nieuwe doden gemeld.
Het aantal gemelde doden is in het weekend doorgaans lager doordat veel sterfgevallen pas op de eerstvolgende werkdag worden doorgegeven, en daarna door het RIVM worden gemeld. Vanwege de paasdagen is de verwachting dat dit 'weekendeffect' ditmaal morgen te zien zal zijn.
Voor zover bekend zijn in Nederland nu 2945 mensen overleden in verband met covid-19, de ziekte die door het virus wordt veroorzaakt.
Van de mensen die zijn overleden is 60 procent man. In de leeftijdscategorie 60-80 is het aandeel mannen nog hoger: bijna 70 procent.
Een van de mogelijke verklaringen hiervoor is dat mannen meer roken. "Dat maakt hun longen gevoeliger en kwetsbaarder. Ook het verschil in het aantal hart- en vaatziekten kan een verklaring zijn. Maar of dat ook hier een reden is voor eerder overlijden, moet verder onderzocht worden", aldus viroloog Eric van Gorp van het Erasmus MC.
Het CBS publiceerde afgelopen vrijdag opnieuw cijfers die een indruk geven van het aantal mogelijke 'verborgen' coronadoden. Het CBS zag in de week van maandag 30 maart tot en met zondag 5 april 2000 sterfgevallen meer dan gemiddeld. Dat is het dubbele van het eerder door het RIVM gemelde aantal coronadoden.
Het aantal patiënten dat in het ziekenhuis ligt of heeft gelegen, is met 210 toegenomen tot 8939. Gisteren werden er 147 nieuwe ziekenhuisopnames gemeld. Het aantal nieuwe ziekenhuisopnames schommelt al ongeveer een week rond hetzelfde niveau en is een stuk lager dan de week daarvoor. Toen werden er gemiddeld bijna 500 nieuwe ziekenhuisopnames per dag gemeld.
Het aantal coronapatiënten dat op de intensive care verblijft is opnieuw gedaald. Het zijn er nu 1303, 35 minder dan een dag eerder. De voorlopige piek was afgelopen dinsdag, toen er 1424 coronapatiënten op de IC's lagen. Net als gisteren liggen er 55 Nederlandse patiënten op een Duitse IC.
Toch is het volgens Ernst Kuipers van het Landelijk Netwerk Acute Zorg nog te vroeg om te praten over het afschalen van de maatregelen. "De huidige maatregelen gelden tot 28 april. Laten we eerst komende week eens kijken hoe het gaat." Diederik Gommers van de Nederlandse Vereniging voor Intensive Care heeft eerder gezegd dat wat hem betreft er maximaal zo'n 700 patiënten op de IC mogen liggen, voordat de maatregelen kunnen worden versoepeld.
Kuipers benadrukt dat er inmiddels weer ruimte is om te kijken naar patiënten van wie de operatie is uitgesteld omdat er ruimte nodig was voor coronapatienten, zoals mensen met kanker. Wel moeten de coronapatiënten volgens hem "eerlijk worden gespreid over alle ziekenhuizen", zodat in heel Nederland de meest urgente behandelingen van andere patiënten weer doorgang kunnen vinden.
Tot nu toe rekenende Kuipers met een gemiddelde ligduur van 23 dagen per coronapatient op de IC. Uit de laatste cijfers blijkt volgens hem dat dat "iets minder" is. Hoeveel minder kon hij nog niet zeggen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor waarschijnlijk hoger zijn.