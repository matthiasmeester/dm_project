De populaire Rotterdamse politiehond Bumper wordt weer actief op sociale media. Dat maakte zijn baasje Stephan Verwegen gisteravond bekend in het NPO Radio 1-programma Langs de Lijn En Omstreken. 
De afgelopen jaren konden mensen meekijken met het opleidingstraject van de hond. Hij werd begeleid door Verwegen, die alles op sociale media plaatste.
De politiehond werd in 2018 online een grote hit, maar zijn baasje maakte vorig jaar bekend dat hij van sociale media verdwijnt. Het politiewerk was moeilijk te combineren met de aanwezigheid op sociale media. Daar komt de politie nu van terug.
Bumper wordt op Facebook door meer dan 100.000 mensen gevolgd, heeft meer dan 13.000 abonnees op YouTube en bijna 50.000 volgers op Instagram. Op sociale media zeggen zijn fans, die zichzelf 'bumperklevers' noemen, dat ze blij zijn dat hij terugkomt.
Zo schrijft iemand onder de foto van Bumper op Instagram dat dit het "mooiste nieuws ever is in deze coronatijd". Op Facebook schrijft iemand anders: "Super dat Bumper mag doorgaan, we hebben altijd heel veel van de beelden genoten!"
De Mechelse herder werd door de politie in Rotterdam opgeleid tot politiehond. Vorig jaar was het nog de vraag of hij het examen zou halen. Dat is inmiddels gelukt. Toch behoort hij volgens zijn baasje Verwegen niet tot de top van de politiehonden. "Zijn beet is iets te onrustig. Dat betekent dat hij bij het bijten iets te veel schade toebrengt aan een verdachte. Slecht is hij dan weer niet. Hij is prima voor de eredivisie, maar niet goed genoeg voor de Champions League", zegt Verwegen.
De politie ziet dat Bumper voor veel positiviteit op sociale media zorgt. "Hij is een mooi uithangbord voor de politie Rotterdam."
Vorig jaar viel Bumper in de prijzen bij de Best Social Awards. Daar won hij een prijs in de categorie voor het Beste Dier.