De Nederlandse bond voor Boa's pleit opnieuw voor een betere uitrusting van de buitengewoon opsporingsambtenaren. Ze zouden onder meer een wapenstok, pepperspray en een bodycam moeten krijgen. Aanleiding is een incident in Rotterdam-Zuid waar dit weekend vijf boa's gewond raakten, toen ze door een groep werden belaagd.
De twee boa's spraken zondag een groep van zes mensen aan omdat ze zich niet aan de coronamaatregelen hielden. Toen de boa's een bekeuring wilden uitdelen, ontstond er ruzie. Van verschillende kanten kwamen er mensen die zich ermee bemoeiden. De boa's werden geschopt, geslagen en bespuugd.
Andere handhavers en de politie kwamen de belaagde boa's te hulp en maakten uiteindelijk een einde aan de ruzie. Een van de boa's moest vervolgens in het ziekenhuis worden geopereerd omdat hij een gescheurde achillespees had.
Volgens voorzitter Eric Lakenman van de Nederlandse Bond voor Boa's neemt het geweld en agressie tegen de buitengewoon opsporingsambtenaren die de coronamaatregelen moeten handhaven toe. Het gaat dan vaak om groepen jongeren. "We zien toch een trend dat jongeren het zat zijn om afstand te houden en het niet snappen", zegt Lakenman in het NOS Radio 1 Journaal.
Lakenman maakte zich al zorgen toen de maatregelen werden afgekondigd en nu worden de boa's steeds vaker ingezet omdat de politie het alleen niet redt om te handhaven. "Dat gebeurt dan wel met een lege riem. "Jongeren denken dan, jij bent maar een boa en hebt toch geen bewapening, en durven de confrontatie dan wel aan."
De voorzitter van de boa's denkt dat de situatie van dit weekend in Rotterdam minder was geëscaleerd als de boa's beter waren uitgerust. "Met pepperspray kun je prima mensen onder controle krijgen en op afstand houden en met een wapenstok kun je meer ruimte en veiligheid creëren. De mensen blijven dan wel bij je uit de buurt."
Lakenman kan rekenen op de steun van voorzitter Gerrit van de Kamp van politievakbond ACP. Hij zei in het programma 1 op 1 op NPO Radio 1 dat er kan worden begonnen met het verstrekken van wapenstokken en pepperspray. "Niet om mensen mee aan te houden, maar ter verdediging", zei Van de Kamp.
Burgemeester Aboutaleb van Rotterdam is het juist niet eens met de lezing van Lakenman. Hij zegt bij de regionale omroep Rijnmond dat het bewapenen van boa's de situatie vaak alleen maar verergert. "Boa's hebben een toezichthoudende taak. Ze zijn opgeleid en geïnstrueerd dat, als er iets gebeurt, zij zich moeten terugtrekken. Door omstandigheden lukte dat in Rotterdam-Zuid niet."