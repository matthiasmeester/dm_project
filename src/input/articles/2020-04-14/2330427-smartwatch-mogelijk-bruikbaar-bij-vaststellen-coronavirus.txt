Onderzoekers van het Radboudumc in Nijmegen gaan kijken of het coronavirus vastgesteld kan worden door middel van een smartwatch. Het onderzoekshorloge wordt in de eerste plaats gebruikt voor het vroeg opsporen van infecties veroorzaakt door Covid-19.
De smartwatch werd eerder al gebruikt voor een onderzoek met parkinsonpatiënten. De deelnemers verzamelden twee jaar lang gedetailleerde informatie over hun ziekte en over de impact op hun leven.
In oktober 2017 startte het Radboudumc samen met het Amerikaanse bedrijf Verily, dat onderzoekshorloges maakt, met de Parkinson op Maat-studie. Via een geavanceerde smartwatch kregen de onderzoekers van parkinsonpatiënten allerlei informatie over hun ziekte. Tot nu toe zijn 500 patiënten van de uiteindelijk 650 opgenomen in de studie. 260 deelnemers sturen ruim een jaar lang gegevens, en 60 mensen twee jaar. Nu wordt dezelfde onderzoeksgroep gebruikt om te kijken of vroegtijdig een Covid-19-infectie vastgesteld kan worden.
In het NOS Radio 1 Journaal vertelde onderzoeksleider en hoogleraar Bas Bloem over hoe het horloge werkt. "De smartwatch meet de hele dag een groot aantal dingen met behulp van slimme sensoren. De hartslag bijvoorbeeld, want die neemt toe bij de ziekte. Maar ook de weerstand van de huid, want die neemt af bij koorts en de kwaliteit van de slaap, die gaat bij veel ziekten achteruit."
Een aantal mensen uit de parkinson-onderzoeksgroep zijn al besmet met het coronavirus. "Middels vragenlijsten gaan we de deelnemers vragen wanneer zij in de afgelopen periode tekenen van een corona-infectie hebben ervaren en of ze hun lichaamstemperatuur willen bijhouden. Als deelnemers getest zijn op het virus, vragen we hen of ze de uitslag met ons willen delen", zegt Bloem.
Als de smartwatch werkt, hebben we volgens Bloem een middel in handen waarmee je niet alleen een Covid-19-infectie kunt voorspellen, maar ook andere infecties. "Als het werkt voor corona dan kan het later ook ingezet worden bij andere infectie-uitbraken, omdat het horloge algemene verschijnselen registreert en niet alleen die van het coronavirus."
Verily gaat dezelfde vragenlijsten uitzetten, maar dan bij 10.000 gezonde deelnemers in de Verenigde Staten.
Volgens Bloem is er van tevoren goed nagedacht over de privacy van de deelnemers. "De gegevens zijn compleet geanonimiseerd. Dus het is onmogelijk om de gegevens te herleiden naar een persoon. Hiermee willen we de privacy en veiligheid van onze deelnemers waarborgen."