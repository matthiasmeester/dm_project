Zes Nederlanders die door de coronacrisis gestrand waren in Marokko, zijn nu toch onderweg naar Nederland. Volgens het ministerie van Buitenlandse Zaken zijn het vijf volwassenen en een baby. Het gaat om "acute, schrijnende gevallen met een sociaal-medische noodzaak", zegt het ministerie. De Nederlanders zijn met een Frans vliegtuig naar Parijs gevlogen.
Er zitten naar schatting enkele duizenden Nederlanders vast in Marokko, waar een strenge lockdown geldt vanwege de virusuitbraak. De noodtoestand is afgekondigd en het luchtruim werd gesloten. Aanvankelijk konden Nederlanders nog wel vertrekken, maar sinds een aantal weken lukt dat niet meer.
Minister Blok heeft al verschillende keren bij de Marokkaanse regering aangedrongen op een oplossing. Ingezetenen van sommige andere landen mochten al wel vertrekken, en dat voedde de theorie dat Rabat extra streng is voor Nederland, vanwege de slecht betrekkingen tussen de twee landen. Volgens Blok is dat niet aan de orde, maar afgelopen vrijdag deed hij opnieuw een dringend oproep aan de Marokkanen.
Volgens politiek verslaggever Ron Fresen heeft die "smeekbede" nu een eerste succesje opgeleverd met de terugkeer van de zes Nederlanders. "Andere landen krijgen tot nu meer voor elkaar dan Nederland. Blok hoopt dat dit het begin is van meer, en dat ook Nederlandse vliegtuigen binnenkort weer in Marokko mogen landen om daar landgenoten op te halen."