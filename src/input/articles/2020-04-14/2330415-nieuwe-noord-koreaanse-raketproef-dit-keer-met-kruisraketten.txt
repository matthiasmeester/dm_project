Noord-Korea heeft opnieuw een raketproef uitgevoerd. Volgens militaire bronnen in Zuid-Korea zijn er deze keer onder meer kruisraketten afgeschoten die zijn bedoeld om doelwitten op zee te raken. De raketten zouden in het water terecht zijn gekomen.
De raketten werden vanaf de grond afgeschoten van een basis in het noord-oosten van Noord-Korea. Ze legden zo'n 150 kilometer af. Later werden er ook raketten afgevuurd door gevechtsvliegtuigen. Hoeveel raketten er in totaal zijn afgevuurd, is niet precies bekend. 
Zuid-Korea houdt de raketproeven van de Noord-Koreanen scherp in de gaten. In de afgelopen weken zijn er meerdere tests gedaan. Dat gebeurde toen met korte- en lange afstandsraketten.
Het testen van kruisraketten door Noord-Korea is minder gebruikelijk. De laatste keer dat er een proef werd gedaan met dergelijke wapens was voor zover bekend in 2017. 
De raketproef van vandaag werd uitgevoerd op de avond voor de geboortedag van Kim Il-sung, de grootvader van de Noord-Koreaanse leider Kim Jong-un en grondlegger van het huidige Noord-Korea. Die dag wordt meestal gevierd met militaire parades en ander militair machtsvertoon. 