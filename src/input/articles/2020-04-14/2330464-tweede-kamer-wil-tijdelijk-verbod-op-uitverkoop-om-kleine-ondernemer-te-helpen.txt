'Sale', 'korting', 'uitverkoop', tot 1 juli zul je die borden waarschijnlijk niet meer zien in de winkelstraten. Een meerderheid in de Tweede Kamer wil de uitverkoop tijdelijk verbieden. Het kabinet kijkt naar de mogelijkheden voor een verbod en hoopt er zo snel mogelijk uitsluitsel over te kunnen geven.
Het gaat om een verbod voor alle winkels in de non-foodsector, zowel online als in de winkels. Een uitverkoopverbod moet kleine ondernemers beschermen tegen grote bedrijven die tijdens de coronacrisis nog wel open zijn en met prijzen stunten.
"Alles wat er gedaan kan worden om winkels in de winkelstraat overeind kan houden, is goed", zegt CDA-Kamerlid Amhaouch. "Dan kunnen ze hun huidige voorraad tegen normale prijs verkopen."
"Je wilt niet dat Amazon de lokale boekwinkel nu wegconcurreert", zegt D66-Kamerlid Verhoeven. De partij pleit in 'normale' tijden voor een vrije markt, waar ondernemers zelf mogen weten wat ze doen met de prijzen. "Maar het zijn uitzonderlijke tijden, die vragen om uitzonderlijke maatregelen."
Ook coalitiepartners VVD en CU zien een tijdelijk verbod zitten, omdat het kan voorkomen dat gezonde bedrijven omvallen. "Je wilt extreme dumping in deze bizarre tijd kunnen voorkomen", vindt CU-Kamerlid Bruins. "Solidariteit is juist nu belangrijk."
De roep om een verbod klinkt ook uit sector zelf. Een petitie, in het leven geroepen door winkeliers Annemiek Buijs en Karin Vink, is inmiddels meer dan 6300 keer getekend. Zij willen voorkomen dat de grote (internationale) winkelketens en merken online flinke kortingen aanbieden, terwijl zij met grote voorraden zitten.
Toch zijn niet alle winkeliers voorstander van een verbod op uitverkoop, omdat zij vrezen dat de paar mensen die nog gaan winkelen in deze tijden van crisis thuisblijven als er geen kortingen zijn.
Tot 1984 kende Nederland al een uitverkoopverbod. Alleen in januari en juli mochten spullen in de uitverkoop. In BelgiÃ« is dat nog steeds zo. Het idee is dat korting op die manier alleen een middel is om aan het einde van het seizoen overgebleven producten kwijt te raken. Toen de wet werd afgeschaft, konden winkels elke dag aan prijzen sleutelen.