De Taliban hebben vanwege het einde van de ramadan een staakt-het-vuren van drie dagen afgekondigd. In een reactie heeft de Afghaanse president Ghani beloofd dat ook het Afghaanse leger drie dagen lang de wapens neerlegt.
De beloften volgen op een bezoek van de Amerikaanse gezant Khalizad aan de Afghaanse hoofdstad Kabul en Doha, de hoofdstad van Qatar waar de Taliban een kantoor hebben. Khalizad drong er bij beide partijen op aan om het geweld terug te dringen en de vredesonderhandelingen voort te zetten.
De Talibanleiding geeft de strijders de opdracht om de komende drie dagen niet zelf aan te vallen. Als een vijand het vuur opent, mogen ze wel "passend reageren".
Ondanks de wapenstilstand krijgen de strijders nadrukkelijk de instructie om zich niet vriendschappelijk te gedragen met het regeringsleger. Tijdens het vorige staakt-het-vuren in 2018 was op foto's te zien hoe Talibanstrijders en militairen van het regeringsleger samen ijs aten.
Op 29 februari sloten de Taliban en de Verenigde Staten een vredesakkoord. Daarin belooft het Amerikaanse leger uiterlijk eind 2021 volledige terugtrekking. In ruil daarvoor moeten de Taliban geweld tegen de VS en hun bondgenoten voorkomen, ook door terreurgroep al-Qaida.
Sindsdien hebben de Taliban geen NAVO-militairen meer aangevallen. Wel waren er meerdere aanvallen op het Afghaanse regeringsleger.