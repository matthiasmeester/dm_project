De politie in Hongkong heeft 180 mensen opgepakt en traangas en een waterkanon ingezet bij een protest tegen een nieuwe Chinese 'veiligheidswet'. Duizenden mensen gingen de straat op om te betogen tegen de plannen van China.
De wet waarover deze week gestemd wordt, verbiedt in Hongkong het streven naar afscheiding, buitenlandse inmenging en staatsondermijnende activiteiten.
Betogers gooiden stenen en andere voorwerpen naar de politie:
Onder de arrestanten is volgens plaatselijke media Tam Tak-Chi, een activist van een radicale partijencoalitie, People Power. Tal van betogers riepen dat onafhankelijkheid de enige uitweg is.
De betogers zijn al de hele dag aanwezig in Causeway Bay, een district met veel winkels en bedrijven op het eiland van Hongkong. In de voormalige Britse kroonkolonie geldt vanwege het coronavirus een verbod op samenscholing van meer dan acht mensen. De meeste demonstranten werden dan ook aangehouden vanwege illegale samenkomst.
Sinds maart vorig jaar is er massaal gedemonstreerd in Hongkong tegen de groeiende invloed van China, maar eind 2019 gingen er minder betogers de straat op en de uitbraak van het nieuwe coronavirus hield de protestbeweging dit jaar vrijwel van de straat.
Donderdag maakte China bekend te werken aan een 'veiligheidswet' waarmee oppositievoeren in Hongkong moeilijker wordt. De ontwerpwet wordt voorgelegd aan het jaarlijkse Nationale Volkscongres, dat vrijdag is begonnen in Peking.
"Oppositievoeren in Hongkong was al niet eenvoudig", zegt correspondent Sjoerd den Daas. "Dit geeft Peking nog meer handvatten om oppositie waarvan zij vindt dat die aanstuurt op bijvoorbeeld onafhankelijkheid, de mond te snoeren."
Hongkong was tot 1997 een Britse kroonkolonie. Sindsdien hoort de stad weer bij China, maar wel met een eigen economisch systeem en meer democratische vrijheden. Peking legt het wetsvoorstel nu dus voor aan het Nationale Volkscongres, dat het donderdag zo goed als zeker zal aannemen.
De wet zou China toestaan, zonder dat het parlement van Hongkong zelf er wat over te zeggen heeft, instellingen op te zetten om de nationale veiligheid te beschermen. De vrees is dat Chinese agenten daardoor pro-democratische activisten kunnen oppakken en vervolgen.