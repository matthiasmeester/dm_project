De Surinaamse president Bouterse heeft de verwarring over het doorgaan van de verkiezingen weggenomen. "We mogen onderling van mening verschillen, maar wanneer het gaat om de stembusgang bent u de baas", zo zei hij in een tv-toespraak. "U bepaalt. Het gaat immers om vrije en geheime verkiezingen."
De krant De Ware Tijd meldde gisteravond dat de verkiezingen van vandaag mogelijk zouden worden uitgesteld. De aankondiging dat Bouterse een tv-toespraak zou houden, versterkte die indruk.
Volgens De Ware Tijd zou vanuit Bouterses partij, de NDP, druk op hem zijn uitgeoefend vanwege de situatie aan de oostgrens met Frans-Guyana. De grenzen zijn dicht, om te voorkomen dat het coronavirus ook in Suriname opduikt. Aanhangers van de oppositie die in Frans-Guyana wonen, zouden met bootjes illegaal de grens oversteken om toch te kunnen stemmen en door militairen en politieagenten worden tegengehouden.
Een tv-programma waarin de laatste opiniepeiling zou worden besproken, is gisteravond stopgezet door minister Chotkhan van Communicatie. Een kwartier na het begin van het programma To The Point ging het scherm op zwart.
Volgens de peiling van een gerenommeerd onderzoeksbureau zou de NDP van Bouterse behoorlijk verliezen, zei correspondent Nina Jurna in het NOS Radio 1 Journaal. "Dus ja, een hoop commotie. Je merkt ook dat mensen bang zijn dat er gefraudeerd gaat worden bij deze verkiezingen, omdat er zo weinig waarnemers zijn."
Vanwege de anticoronamaatregelen konden veel internationale waarnemers en journalisten niet naar Suriname komen. In de stemlokalen zijn speciale veiligheidsmaatregelen van kracht. Er kunnen minder mensen in een stemlokaal en de stempotloden worden vervangen, zodra ermee is gestemd.
De grootste kanshebbers voor de overwinning zijn de NDP van Bouterse en de VHP van Chan Santokhi. Volgens de peiling die niet mocht worden uitgezonden zou de NDP van 26 zetels teruggaan naar een aantal tussen de 17 en 14. De VDP is van oorsprong een Hindoestaanse partij, maar de laatste jaren is ze multi-etnisch geworden en daardoor heeft ze veel meer kans bij een bredere laag van de bevolking, zei Jurna.
Het belangrijkste verkiezingsthema is economische crisis. "De afgelopen vijf jaar is de economie ingestort en er waren grote corruptieschandalen. Eigenlijk gaat het erom of de bevolking op dezelfde voet wil doorgaan of voor een andere richting zal kiezen om het land nog te redden."
Of Suriname een nieuwe president krijgt is onzeker. Na de parlementsverkiezingen, kiest het nieuwe parlement de president. Om president te worden heeft een kandidaat 34 van de 51 stemmen in het parlement nodig.
Als de NDP verliest maar toch nog 18 of 19 zetels haalt, kan het zijn dat de andere partijen de NDP nodig hebben om aan die 34 zetels te komen.