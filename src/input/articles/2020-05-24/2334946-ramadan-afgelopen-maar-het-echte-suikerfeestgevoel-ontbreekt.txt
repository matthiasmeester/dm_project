Het einde van de islamitische vastenmaand ramadan wordt vandaag gevierd met Eid al-Fitr, in Nederland beter bekend als het Suikerfeest. Normaal gesproken een uitbundig feest dat begint met een drukbezocht ochtendgebed in de moskee, waarna een dag volgt met lekker eten in groot gezelschap. Maar door de coronacrisis ziet het er dit jaar heel anders uit, vertellen drie moslims.
Senol Tapirdamaz en zijn gezin trokken vanochtend gewoon hun feestelijke kleding aan. "We konden niet naar de moskee voor het gebed, maar zo kwamen we toch in de juiste stemming." Daarna ontbeten ze met een klein deel van de familie.
Hier de mannen, de vrouwen zitten elders in huis omdat de tafel te klein is voor iedereen:
Ook de rest van de dag blijven ze met dezelfde groep. "Het is noodgedwongen een heel sobere dag. Normaal gaan we bij allerlei mensen langs, trekken we de hele dag van familie naar vrienden en buren."
Gisteravond voelde Tapirdamaz weemoed, toen hij voor de laatste keer het vasten verbrak. "Het is altijd weer jammer als het voorbij is", zegt de ondernemer uit Eindhoven.
Hij noemt ramadan de mooiste maand van het jaar. "Het is een heel intense periode, met veel bezinning. Ik bid altijd al vijf keer per dag, maar tijdens de ramadan ervaar je ook dat anders."
Wat dit jaar heel speciaal voor hem was, is dat zijn zoontje van 10 voor het eerst meedeed. "Hij hoeft eigenlijk nog helemaal niet, maar hij wilde het per se. En hij heeft het zonder problemen gedaan, echt heel knap."
Het huis waar Rena Morad met haar ouders woont zou de hele dag eigenlijk stampvol zitten. "Normaal komen mensen bij ons over de vloer. Nu is het veel minder gezellig, het echte suikerfeestgevoel ontbreekt."
De Schiedamse heeft een heel drukke maand achter de rug. Ze is fervent hobby-bakker én fondsenwerver en combineerde die twee eigenschappen met een benefietactie voor weeskinderen in Irak. Met de verkoop van taarten, koekjes en andere zoetigheid haalde ze 5000 euro op, inclusief donaties van weldoeners. Een recordbedrag.
Vooral haar künefe was erg populair:
"Meestal begon ik om middernacht en was ik rond 7.00 uur klaar. Ik heb nog nooit zo veel gebakken in mijn leven", zegt ze. En dat smaakt naar meer. "Ik ben nu nog student, maar wie weet ga ik dit fulltime proberen. Ik zit door corona toch veel thuis."
Ze merkte dat ze deze ramadan ook veel meer met het geloof bezig was. "Waar ik in andere jaren mijn vrienden zag en we naar allerlei evenementen gingen, was ik nu thuis, met mijn ouders. Ik heb de tijd genomen om in de Koran te lezen. We bidden veel samen. Het is de mooiste ramadan die ik ooit heb meegemaakt."
Ook Boubaker Bouchalga uit Nijmegen vindt het jammer dat de ramadan voorbij is. "Mensen vragen altijd of ik het niet moeilijk vind om te vasten. Maar ik kijk er juist naar uit en ik geniet ervan. Het kost totaal geen moeite."
Het is een maand waarin je als moslim dichter bij God komt en veel bewuster met je geloof omgaat, stelt hij. Dat geeft hem rust.
Voor Bouchalga was het grootste verschil dit jaar dan ook dat hij niet naar de moskee kon. Vooral vanmorgen miste hij de broederschap die hij daar voelt. "Maar we zijn de afgelopen weken creatief geweest en ik voelde me niet beperkt. Online konden we veel diensten en lezingen volgen, dat deden de moskeeën ook heel goed."
Een moskee in Amsterdam hield vanmorgen als een van de weinige gebedshuizen in Nederland wel een dienst:
Bouchalga heeft vanochtend zijn moeder bezocht, die ook in Nijmegen woont. De rest van de familie komt later nog langs, netjes verdeeld over de dag. "We eten in kleine groepjes en houden afstand. Dat gaat goed."
En het gezin Compier in Almere viert samen Suikerfeest. Vader doet het ochtendgebed dat normaal gesproken de imam uitspreekt. Alles is anders dan anders, maar ook mooi. Al wordt wel de gezelligheid gemist van bij elkaar komen met andere moslims: