Ruim 1 op de 5 personeelsleden van slachterij Vion in Groenlo is besmet met het coronavirus. Van de 657 medewerkers hebben 147 personeelsleden een positieve uitslag gekregen, meldt de GGD Noord- en Oost-Gelderland. Het grootste deel van de besmettingen is vastgesteld bij medewerkers die in Duitsland wonen, dat zijn er 79. De overige 68 personen wonen in Nederland.
Volgens de lokale veiligheidsregio zijn 25 werknemers nog niet getest, omdat zij niet zijn verschenen op de testlocatie. Van nog 5 andere medewerkers ontbreken de gegevens. De directie van Vion krijgt van de veiligheidsregio 48 uur de tijd om de ontbrekende gegevens van de werknemers aan te leveren. Ook die moeten alsnog getest worden.
Vion moet verder zo snel mogelijk de medewerking eisen van alle betrokken uitzendbureaus bij het opsporen van de werknemers. Daarnaast wil de veiligheidsregio dat het bedrijf en de uitzendbureaus de huisvesting van medewerkers zo organiseren, dat zij op een veilige manier in quarantaine kunnen verblijven.
Voorzitter Ton Heerts van de Veiligheidsregio Noord- en Oost-Gelderland waarschuwt andere bedrijven dat ze ook tests kunnen verwachten. "Andere grote slachterijen in onze veiligheidsregio vraag ik alvast om zich ook voor te bereiden op preventieve steekproefsgewijze testen van de GGD. Zij moeten hiervoor hun administratie op orde hebben." Als bedrijven niet meewerken, kan de veiligheidsregio ervoor kiezen om iedereen verplicht in quarantaine te zetten.
Woensdag werd de Vion-vestiging in Groenlo per direct gesloten nadat 45 medewerkers positief waren getest. Daarop werd besloten alle personeelsleden in quarantaine te plaatsen en ze te testen. Eerder deze maand werden al 28 medewerkers van een Vion-vestiging in Scherpenzeel positief op het coronavirus getest en op een schip in isolatie geplaatst.
Topman Ronald Lotgerink van Vion zegt dat hij geschrokken is van de uitkomst van de tests. Volgens hem had geen enkele positief geteste medewerker gezondheidsklachten. "Dat is kennelijk een kenmerk van dit virus. Wij weten nog niet waarom bij ons vleesbedrijf in Groenlo deze besmettingsgraad is. Wij houden ons strikt aan de voorschriften van de autoriteiten."
Er bestaan al langer zorgen over de situatie in slachthuizen. 80 procent van de werknemers is arbeidsmigrant en woont vaak bij elkaar. Verder is het erg moeilijk om anderhalve meter afstand te houden in de slachthuizen, zei FNV-bestuurder John Klijn vrijdag in Nieuws en Co op NPO Radio 1. "De vleessector is een heel arbeidsintensieve sector", zegt Klijn over het hoge aantal besmettingen.
"Er werken dus veel mensen per vierkante meter. Ze komen met honderden tegelijk aan in de ochtend. Het eerste fileprobleem ontstaat in de kleedkamers. Daarna staan ze weer in de file om hun handen te wassen. Vervolgens moeten ze door de hygiÃ«nesluis naar de lopende band, waar 30 procent van onze leden zegt niet op anderhalve meter van collega's te kunnen werken. Als het pauze is, gaat het hele proces rechtsomkeert."
In het gesprek dat op Twitter is terug te luisteren, pleit Klijn voor werken op halve kracht: