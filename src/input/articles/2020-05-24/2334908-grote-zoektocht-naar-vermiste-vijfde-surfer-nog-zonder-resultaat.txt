Op het strand bij Scheveningen wordt een grote zoekactie gehouden naar de vermiste vijfde surfer. Teams met honden en paarden speuren het strand af naar de 23-jarige student uit Delft.
De actie is opgezet door opsporingsorganisatie SAR Nederland. Er doen zo'n 20 tot 25 mensen mee aan de zoekactie.
Rond 16.15 uur bleef een deel van de zoekhonden blaffen en werden veel hulpdiensten en duikers van de brandweer bij het Noordelijk Havenhoofd gezien. Maar nadat daar enige tijd intensiever is gezocht, vertrokken de extra hulpdiensten weer; er is geen lichaam aangetroffen.
Volgens een woordvoerder van SAR Nederland geeft de harde wind van zee een grotere kans op resultaat:
Vandaag wordt niet op zee gezocht, meldt Omroep West.
De zoektocht begon bij de pier van Scheveningen. "Vanaf daar gaan we alle kanten uit", zegt een woordvoerder. "Onze slogan is vandaag: de zee geeft, de zee neemt, en vandaag is het tijd dat de zee geeft en hij terugkomt."
De actie heeft geen eindtijd. "Zolang de honden niet moe zijn en we zelf nog kunnen lopen, gaan we door."
Bijna twee weken geleden, op maandag 11 mei, kwamen vijf body- en golfsurfers om bij het havenhoofd van Scheveningen. De slachtoffers waren ervaren surfers en life-guards. Sommigen van hen gaven trainingen, vaak vanuit surfschool The Shore. Vier lichamen zijn geborgen, het lichaam van de vijfde surfer is nog niet gevonden.
De vijfde surfer, Mathijs, studeerde aan de TU Delft, net als de 22-jarige Max die ook omkwam. De twee studenten werden gisteren herdacht voor het pand van het Delftsch Studenten Corps.