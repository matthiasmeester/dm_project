Het is zondagmiddag twee uur als de eerste ouderen voorzichtig hun huis uit stappen. Het is oorverdovend stil op straat. Dat is het al een maand elk weekend. In Turkije geldt namelijk alleen in de weekenden een, hele strenge, lockdown. Daarvoor is gekozen zodat de toch al instabiele economie doordeweeks kan doordraaien. Op zaterdag, zondag en op feestdagen mag niemand naar buiten. Zelfs de supermarkten zijn dicht. Wie toch op straat komt, krijgt een boete.
Voor sommige groepen geldt wel een algeheel straatverbod. Turkse ouderen zitten al twee maanden noodgedwongen opgesloten in huis. Eind maart al, toen Turkije nog maar aan het begin stond van de corona-uitbraak, werd een uitgaansverbod voor de kwetsbaarste groepen ingevoerd. Behalve ouderen, moeten ook kinderen en jongeren thuis blijven.
Senioren kunnen hun boodschappen telefonisch bestellen. Gemeentemedewerkers en bakkers gaan huis aan huis om levensmiddelen te bezorgen. Ouderen die op hogere verdiepingen wonen, hangen met een touw een mandje uit het raam. De boodschappen worden erin gelegd en het mandje kan omhoog getakeld.
Begin mei kondigde de Turkse regering een eerste versoepeling aan. Kappers en winkelcentra mochten de deuren weer openen. En voor de ouderen kwam een vastgestelde dag per week waarop ze een paar uur naar buiten mogen. En omdat de strenge weekend-lockdowns wel van kracht bleven, hebben de ouderen nu elke zondag het rijk alleen.
Sommige ouderen aarzelen even voordat ze het park aan de Aziatische kant van Istanbul inlopen. De parken en promenades langs de Bosporus en de Zee van Marmara zijn al sinds eind maart afgegrendeld met linten. Het is verboden te wandelen en picknicken.
Maar vandaag mogen de barricades even opzij, zo zag correspondent Mitra Nazar, die vanwege haar cruciale beroep ook naar buiten mag:
Hoe blij ouderen ook zijn om weer even een wandeling te mogen maken, bij uitstek dit weekend is het ook eenzaam. Het Suikerfeest is net begonnen, het einde van de ramadan. Een belangrijke feestweek voor alle Turken, of ze nu moslim zijn of niet. Ook voor degenen die niet hebben gevast wordt Seker Bayrami, zoals het in het Turks heet, beleefd als een feestweek. Men bezoekt familie, er wordt samen gegeten en veel Turken gebruiken de vrije dagen om op vakantie naar de kust te gaan.
Dit jaar is het anders. Geen lange tafels met eten in parken, geen groepen uitgedoste mensen op straat, en al helemaal geen uitbundig gezoen op handen en wangen. Al twee maanden mogen Turken niet door het land reizen, dus ook een paar dagen naar het strand zit er niet in.
Dus moest men zich voor het weekend goed voorbereiden en genoeg eten in huis halen om het Suikerfeest binnenshuis door te komen. Brood, een belangrijk element op de Turkse eettafels, is wel te krijgen tijdens de lockdown. Want naast medisch personeel en apotheken, behoren ook de bakkers tot de essentiÃ«le beroepen. Bakkersbusjes rijden de hele dag door de straten. Door megafoons worden mensen naar hun voordeuren geroepen.
In de vroege ochtend tijdens de ramadan was het ook de zogenaamde 'ramadan-drummers' toegestaan op straat te zijn. Traditiegetrouw maken zij het volk met trommels wakker, zodat men nog wat kan eten voor de zon op komt en het vasten begint.
Turkije zegt de uitbraak van het coronavirus onder controle te hebben. Het aantal nieuwe besmettingen per dag ligt rond de duizend. In totaal overleden 4308 mensen. De afgelopen dagen lag het dodental rond de 30 per dag, veel minder dan een maand geleden.
Dat het Suikerfeest toch nog binnen de vier muren van het eigen huis moet worden gevierd, is besloten om te voorkomen dat het virus zich door groepsvorming verder kan verspreiden. Maar als de Turken hier doorheen zijn, is de verwachting dat de strenge weekend-lockdowns zullen worden opgeheven.