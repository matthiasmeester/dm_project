Market Garden-veteraan Alexander 'Sandy' Cortmann is op 97-jarige leeftijd overleden in zijn woonplaats Aberdeen. De Schot werd landelijk bekend toen hij vorig jaar voor het eerst in 75 jaar de herdenking van de operatie bijwoonde en nogmaals een parachutesprong waagde. Tot dan toe was hij als oorlogsveteraan onbekend.
Cortmann meldde zich in 1944 op zijn 22ste vrijwillig aan voor een geheime missie. Dat bleek Operatie Market Garden. Zijn kameraad Gordon Matthews sneuvelde op 20-jarige leeftijd in de strijd en vorig jaar bezocht Cortmann voor het eerst zijn graf in Oosterbeek.
Verslaggever Joris van Poppel ging vorig jaar mee naar de begraafplaats, waar Cortmann een krans legde:
Bij en na de Slag om Arnhem maakte Cortmann zoveel narigheid mee, dat hij decennialang niet de behoefte had terug te keren naar Nederland. 75 jaar later wilde hij toch nog eens terug. "Ik zie het als een afronding van mijn leven. En om de geesten van Arnhem eindelijk te laten rusten", zei hij daarover tegen Omroep Gelderland.
De voorzitter van de veteranenclub, Bob Crocker, ontdekte Cortmann toen hij bij toeval over hem hoorde. Hij zou hebben deelgenomen aan Market Garden, maar bij de veteranenclub was hij tot dat moment niet bekend, zei Crocker eerder in een regimentskrant.
Cortmann was niet officieel geregistreerd als deelnemer van Operatie Market Garden, maar via het archief van het Imperial War Museum in Duxford werden later verwijzingen gevonden naar de Schot in de Tweede Wereldoorlog. Ook staat hij op een bekende foto van de Slag om Arnhem.
Vorig jaar sprong de veteraan, 75 jaar na Operatie Market Garden, nogmaals uit een vliegtuig:
Aan het einde van de Slag om Arnhem bleef Cortmann achter toen zijn divisie werd teruggetrokken. Ze moesten zich over de Rijn terugtrekken, maar hij kon niet zwemmen. Daarop werd hij door de Duitsers opgepakt.
In maart 1945 werd hij uit krijgsgevangenschap bevrijd. Hij confisqueerde het eerste paar schoenen dat hij in een winkel zag staan en eenmaal thuis trouwde hij, in die schoenen, met zijn geliefde Joan. Samen kregen ze twee kinderen. Sandy Cortmann heeft hen allemaal overleefd.