Noord-Korea heeft aangekondigd dat het kernwapenprogramma wordt uitgebreid. Volgens het Noord-Koreaanse staatspersbureau KCNA is dat besloten op een militaire top onder leiding van de sterke man van het land, Kim Jong-un.
De militaire leiding wil de nucleaire afschrikking van Noord-Korea vergroten. Ook zegt het land de kracht van raketten aanzienlijk te vergroten.
Bij zijn ontmoetingen met de Amerikaanse president Trump, in 2018 en 2019, deed Kim beloftes over "volledige denuclearisatie van het Koreaanse schiereiland", maar concrete stappen bleven uit. Aangenomen wordt dat hij nooit van plan is geweest het nucleaire arsenaal op te geven. Na de vredesgebaren ging Noord-Korea door met het testen van raketten.
Begin deze maand meldde Zuid-Korea nog dat vanuit Noord-Korea meerdere kogels waren afgevuurd op een bewakingspost bij de grens. Daarbij vielen geen gewonden.
In april waren er speculaties over de gezondheidstoestand van Kim, vooral omdat hij op 15 april afwezig was bij de 108ste verjaardag van zijn grootvader Kim Il-sung, een van de belangrijkste feestdagen in Noord-Korea. Op 1 mei deelde het staatspersbureau weer beelden van de Noord-Koreaanse leider, toen bij de opening van een kunstmestfabriek. Ook van de militaire top is er beeld naar buiten gebracht.