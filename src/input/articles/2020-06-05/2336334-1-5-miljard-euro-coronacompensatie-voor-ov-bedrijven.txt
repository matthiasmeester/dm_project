Het kabinet trekt anderhalf miljard euro uit voor een steunpakket voor de ov-bedrijven. Met het bedrag worden vervoerders gecompenseerd voor teruggelopen reizigersaantallen door de coronacrisis.
"Om de economie weer te kunnen openen, hebben we aan het ov gevraagd om weer een volwaardige dienstregeling aan te bieden", zegt staatssecretaris Van Veldhoven van Infrastructuur. "De reizigersaantallen zijn nog beperkt, dus de ov-bedrijven lijden verlies."
De regeling compenseert vervoerders voor 93 procent van de kosten. Voorwaarde is wel dat er geen dividend wordt uitgekeerd en ook geen bonussen en ontslagvergoedingen aan bestuurders. De steun is voor zestien ov-bedrijven: de NS, het stads- en streekvervoer en de Friese Waddenveren.
Vervoerders zagen de afgelopen maanden hun passagiersaantallen flink teruglopen, grotendeels vanwege het verzoek aan mensen om thuis te werken en om geen onnodige reizen te maken. In eerste instantie gold na het uitbreken van de coronacrisis een versoberde dienstregeling, sinds maandag is die weer zoals voorheen.
"Het openbaar vervoer heeft zich de afgelopen maanden van zijn beste kant laten zien", zegt Van Veldhoven. "Zij zorgden ervoor dat verpleegkundigen, werknemers van supermarkten, vuilnisophaaldiensten, politie en brandweer op hun werk kwamen."
De verwachting is dat de passagiersstromen weer groter worden naarmate er meer maatregelen worden versoepeld. Daardoor moeten ook de inkomsten weer gaan stijgen.
Als dat sneller gaat dan verwacht, kan de regeling goedkoper uitvallen dan de 1,5 miljard die is voorzien, zegt Van Veldhoven. De steunmaatregelen gelden tot het eind van het jaar.
Pedro Peters van de branchevereniging Openbaar Vervoer Nederland (OVNL) spreekt van een evenwichtig pakket dat recht doet aan de vitale functie van het openbaar vervoer. "Hierdoor blijft het ov-aanbod voor onze reizigers in stand", zegt hij.
Dat het kabinet 93 procent van de kosten vergoedt en niet de volle 100 procent, leidt bij ov-bedrijven tot een verlies van honderden miljoenen euro's, zegt Peters. "Dat is een zware dobber voor de bedrijven, maar op deze manier maken ook wij onze maatschappelijke verantwoordelijkheid waar. Het is een gelijke regeling voor alle bedrijven, gelijke monniken, gelijke kappen."