In Utrecht, Nijmegen en Enschede zijn bij elkaar opgeteld duizenden betogers in regenachtige omstandigheden de straat op gegaan om te protesteren tegen racisme en politiegeweld. Elke stad had eigen maatregelen genomen om de demonstraties corona-proof te laten verlopen.
In Utrecht stonden volgens de gemeente zo'n 3500 mensen op het Jaarbeursplein. Rond 19.00 uur werd door de gemeente via Twitter opgeroepen om niet meer naar het volle plein te komen. "Kom niet naar voren en hou afstand", werd meerdere keren op het podium omgeroepen.
Eerder op de dag werden er kruisen op het plein getekend die moesten helpen bij het inschatten van de te nemen afstand. Ook waren hekken, beeldschermen en waarschuwingsborden geplaatst.
Bekijk hier beelden van de drie demonstraties: 
Tegen de regionale omroep RTV Utrecht vertelde de organisator over zijn eigen ervaringen met racisme. "Dan heb ik het over een huis of een baan die ik niet krijg. Dat terwijl ik op tig banen solliciteer waar ik de papieren voor heb. Als je uit mijn gemeenschap komt, weet je dat dit al langere tijd een probleem is." Als actueel voorbeeld noemt hij de berichtgeving over het etnisch profileren bij de Belastingdienst. "Geloof ons als we zeggen dat dit een probleem is."
In Nijmegen werd in het Goffertpark gedemonstreerd. Betogers konden op linten staan die op gepaste afstand van elkaar op de grond lagen.
Burgemeester Bruls zei van tevoren dat er maximaal 750 demonstranten welkom waren, maar dat werden er meer. Volgens de gemeente waren het er 850, de organisatie van de betoging schatte het aantal op 2500 mensen. Op een luchtfoto van de politie zijn meer dan 1000 mensen te tellen. Er is niet ingegrepen.
De politie hield de omvang van de demonstratie in de gaten met drones:
In Enschede stonden volgens RTV Oost zo'n 500 mensen in de regen op het Van Heekplein. Dat was ook het maximumaantal dat burgemeester Van Veldhuizen zou toelaten, had hij van tevoren gezegd. Op enkele uitzonderingen na werden de anderhalvemetermaatregelen goed nageleefd.