Het was de natste dag in maanden. In een groot deel van het land viel 10 tot 20 millimeter regen en in Hulst zelfs 28 millimeter, meldt Weeronline. De laatste keer dat het zo veel regende als vandaag was op 10 maart.
NOS-weerman Gerrit Hiemstra spreekt van een behoorlijk grote hoeveelheid. "Maar volstrekt onvoldoende om een eind te maken aan de droogte. Daarvoor moet het nog een aantal weken zo doorgaan", zegt hij. "En dat gaat niet gebeuren." Wel worden er dit weekend nog buien verwacht.
Er was ook een aantal waterhozen te zien rond het IJsselmeer. Daarbij zie je een soort slurf aan een wolk. Als deze het water aanraakt, wordt er water omhoog gezogen. "De hozen ontstaan als de koude bovenlucht botst met het relatief warme water", zegt Hiemstra.
De regen is hard nodig: het is voor het derde jaar op rij zeer droog in Nederland. Sinds eind vorige maand is volgens minister Van Nieuwenhuizen sprake van een "dreigend watertekort". Dat betekent dat er bovenregionaal overleg plaatsvindt tussen Rijkswaterstaat, de waterschappen en de provincies.
"Het neerslagtekort was tot donderdag opgelopen naar 179 millimeter. Door de bewolking, lage temperaturen en regen is er vandaag nauwelijks iets verdampt en daarmee zal het tekort ongeveer 10 millimeter kleiner zijn geworden", zegt Weeronline.
Natuurmonumenten heeft vandaag gezegd dat de droogte op dit moment "dramatischer" is dan die in de voorgaande twee jaren, doordat de natuur nog niet is hersteld van de droogte destijds. "We zien nu ook loofbomen sterven." De organisatie pleit voor strengere eisen voor het gebruik van grondwater.