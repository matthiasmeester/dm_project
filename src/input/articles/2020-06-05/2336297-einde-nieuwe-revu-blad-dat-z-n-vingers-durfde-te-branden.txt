Weekblad Nieuwe Revu lijkt te gaan verdwijnen als zelfstandige titel. Ruim een week geleden kreeg de hoofdredacteur van het blad, Jonathan Ursem, per mail te horen dat hij vanaf 1 juli niet meer nodig is. De uitgever wil het tijdschrift vanaf de zomer laten maken door de redactie van Panorama en het als bijlage bij dat blad voegen. Ursem wil de plannen gaan aanvechten.
Journalist Leon Verdonschot schrijft al twintig jaar voor Nieuwe Revu en noemt de beslissing "bevreemdend". Ook Panorama is een mannenblad, maar daar houden de overeenkomsten volgens hem wel op. "Zij schrijven bijvoorbeeld nooit over politiek, terwijl de columns in de Nieuwe Revu juist intens politiek zijn", zegt hij in het NOS Radio 1 Journaal.
Ook hoofdredacteur Ursem wijst op de verschillen tussen de bladen. "Nieuwe Revu heeft meer lange verhalen en richt zich veel meer op opinie. De kracht van Panorama ligt juist op het gebied van de misdaadjournalistiek."
Voor Verdonschot was Nieuwe Revu als student al het blad waar hij voor wilde schrijven. "Dat wilde elke student journalistiek. Er stonden lange reportages, grote interviews en scherpe columns in over de onderwerpen uit ons leven: het uitgaansleven, politiek, sport en popmuziek."
Veel grote namen schreven voor het blad. Van Theo van Gogh tot Barend en Van Dorp, die bij Nieuwe Revu begonnen als sportverslaggevers. "Het is een combinatie van doorwrochte journalistiek en bijdrages die sommige mensen soms als plat ervaren", zegt Verdonshot. "En natuurlijk vloog het blad ook wel eens echt uit de bocht, maar dat hoort er wel een beetje bij."
Zoals de week in 1977 waarop het blad uiteindelijk helemaal niet verscheen. De redactie had de kersttoespraak van de koningin op suggestieve blootfoto's laten afdrukken. "De uitgever werd woedend toen hij dat zag en heeft de hele oplage door de shredder gegooid", glimlacht Ursem.
Ook de ophef over de column van crimineel Willem Holleeder paste volgens de hoofdredacteur bij het rebelse karakter van het blad. Al gaf oud-hoofdredacteur Erik Noomen in een interview met de Vara Gids wel toe spijt te hebben van de beslissing de crimineel een column te geven. "Hoe ik het in mijn hoofd haalde een veroordeelde crimineel een podium te bieden? Een vraag die ik niet anders kan beantwoorden dan met 'nieuwsgierigheid en plat opportunisme'", zei hij destijds.
Toch staat het volgens Ursem wel voor het lef dat Nieuwe Revu heeft. "We durven dingen waar anderen hun vingers niet aan willen branden, zoals het onthullen dat regisseur Job Gosschalk de Harvey Weinstein van Nederland was. Nieuwe Revu is altijd onafhankelijk geweest en juist daarom pik ik de beslissing van onze uitgever niet."
Net als veel bladen verloor Nieuwe Revu de afgelopen jaren abonnees en de redactie werd flink ingekrompen. Naast de hoofdredacteur is er nog één vaste redacteur in dienst, de rest van het blad wordt gemaakt door freelancers. Velen van hen hebben al bij Ursem gemeld dat ze niet van plan zijn ook voor Panorama te gaan werken.
"Het is onmiskenbaar dat Nieuwe Revu minder impact heeft dan vroeger, maar dat geldt voor veel bladen", zegt Verdonschot. "Op misschien de Linda na hebben alle bladen het moeilijk."
Hoofdredacteur Ursem ziet de toekomst van Nieuwe Revu vooral online. Omdat de huidige uitgever daar niets van wil weten, zocht hij de afgelopen tijd naar een partij die de titel zou willen overnemen. Op een aanbod ging uitgever Pijper niet in.
"Het werd met de botte bijl geweigerd", zegt Ursem. "Panorama en Nieuwe Revu worden nu al als pakket aangeboden en die verkoop gaat veel beter dan de losse verkoop van de bladen. Pijper wil de bladen daarom per se samenhouden, maar dat lijkt nu dus ten koste te gaan van het onafhankelijke karakter van Nieuwe Revu."
Uitgever Pijper Media is niet bereikbaar voor commentaar.