Premier Rutte heeft "grote veranderingen" doorgemaakt in zijn standpunt over Zwarte Piet. Hij heeft nu meer begrip voor mensen die zich gediscrimineerd voelen door de zwart geschminkte hulp van Sinterklaas, zo maakte hij duidelijk in een debat in de Tweede Kamer naar aanleiding van de anti-racismedemonstraties in Nederland.
Hij hoorde eerst tot de groep "Zwarte Piet is zwart", zei hij:
Het ging om de periode rond 2013, toen de discussie oplaaide naar aanleiding van een brief van de Verenigde Naties waarin opheldering werd gevraagd over het stereotiepe beeld van Zwarte Piet bij het feest in december.
Rutte zegt dat hij in de loop van de tijd veel mensen heeft ontmoet "met een donkere huidskleur die zeiden zich ongelofelijk gediscrimineerd te voelen omdat Zwarte Piet zwart was". Dat heeft de premier aan het denken gezet. "Dat is het laatste wat je wilt bij een Sinterklaasfeest."
Premier Rutte deed de ontboezeming naar aanleiding van de demonstraties tegen racisme de afgelopen dagen. Hij erkende woensdag al dat er ook in Nederland sprake is van racisme en keurde dat af. Maar in het debat gisteravond wilden Tunahan Kuzu van Denk en Jesse Klaver van GroenLinks dat hij zou erkennen dat er institutioneel racisme is in Nederland, zegt politiek verslaggever van de NOS Wilco Boom. Institutioneel racisme is racisme dat diep geworteld is in de overheid, maar ook op de arbeidsmarkt en in de woningmarkt.
"De premier erkent dat dit voorkomt", zegt Boom, "maar hij wil die term niet gebruiken omdat naar zijn zeggen fatsoenlijke Nederlanders met goede bedoelingen dan het idee zouden kunnen krijgen dat zij worden weggezet als racist."
Anti-Zwarte Piet-activist Jerry Afriyie twitterde vannacht dat hij blij was met de uitspraak van de premier, maar dat hij wil dat Zwarte Piet echt afgeschaft wordt.
Rutte wil niet dat de overheid afdwingt dat Zwarte Piet verdwijnt omdat ook veel mensen van de traditie houden. "Het heeft geen zin mensen te dwingen het symbool los te laten."
Volgens Rutte is het wel een traditie die toch al aan het veranderen is. Hij denkt dat Zwarte Piet over een aantal jaren verdwenen is. "Over een aantal jaren zullen er bijna geen Pieten meer zwart zijn."
De premier zei binnenkort te willen praten met de organisatoren en mensen die bij de protesten in Nederland betrokken zijn.