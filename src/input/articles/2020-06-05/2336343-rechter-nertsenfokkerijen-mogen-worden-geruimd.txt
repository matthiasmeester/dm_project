Het ministerie van Landbouw mag beginnen met het ruimen van de nertsenfokkerijen waar het coronavirus heerst. De rechter heeft dat besloten in een kort geding dat was aangespannen door dierenrechtenorganisaties Animal Rights en Bont voor Dieren. De motivering volgt binnen twee weken. Morgen begint de ruiming.
Deze week besloot minister Schouten dat alle nertsen op fokkerijen met coronabesmettingen geruimd moeten worden. Het gaat om tien locaties van fokkerijen in Noord-Brabant en Limburg. De ruimingen staan onder leiding van de Nederlandse Voedsel- en Warenautoriteit.
Het ministerie is bang voor wanordelijkheden en wil om die reden snel tot ruiming overgaan, zei de advocaat van het ministerie op de zitting. Ze doelde op mogelijke protesten van actievoerders die naar de bedrijven zouden willen komen.
Onlangs raakten twee medewerkers van nertsenfokkerijen besmet met het corona-virus. Vanwege het gevaar voor de volksgezondheid moeten de bedrijven daarom geruimd worden, vindt het ministerie.
Dierenrechtenorganisatie Animal Rights en Bont voor Dieren zijn het daar niet mee eens. Zij vinden dat het ministerie te weinig oog heeft voor het dierenwelzijn en dat het ministerie moet kiezen voor het isoleren van dieren op de bedrijven.
De nertsenfokkers zelf legden zich al eerder neer bij het besluit om te ruimen. De geruimde bedrijven krijgen een vergoeding.