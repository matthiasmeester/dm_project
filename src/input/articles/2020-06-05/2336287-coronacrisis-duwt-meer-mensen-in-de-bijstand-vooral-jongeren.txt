Sinds het begin van de coronacrisis belanden steeds meer mensen in de bijstand. De instroom groeit in alle leeftijdsgroepen, maar het sterkst bij mensen onder de 35 jaar. Dat concludeert Divosa, vereniging van gemeentelijke directeuren in het sociaal domein, op basis van de bijstandsgegevens van gemeenten. 
In maart lag het aantal aanvragen voor een bijstandsuitkering 56 procent hoger dan in februari, in april 78 procent. Februari was de laatste maand met een normaal gemiddelde van het aantal aanvragen. Normaal is er volgens Divosa een instroom van mensen die tijdelijk een beroep doen op bijstand, en daarna weer werk vinden en uitstromen, maar door corona is de instroom veel groter.
"Gemiddeld zijn er bij de 163 gemeenten waarvan we de gegeven hebben, zo'n 7000 bijstandsaanvragen en we zien nu een ongekende stijging naar 13.000. Van die aanvragen krijgt doorgaans driekwart ook een bijstandsuitkering", zegt Divosa-voorzitter Erik Dannenberg. "In korte tijd zie je dat de bijstand een soort eerste vangnet voor mensen is in plaats van het laatste vangnet."
De instroom in de bijstand van mensen tot 27 jaar groeide met 55 procent en van 27- tot 35-jarigen met 58 procent. Voor oudere leeftijdsgroepen was de stijging tussen de 19 en 32 procent.
Volgens de jongste cijfers van het CBS telde Nederland eind maart 413.000 personen met een bijstandsuitkering, 1000 meer dan in februari.
Volgens Divosa is de instroom van jongeren in de bijstand altijd hoger dan bij ouderen, maar wordt het patroon versterkt door de economische tegenwind. Mensen onder de 35 jaar hebben doorgaans vaker een flexibele contract en weinig WW-rechten opgebouwd, waardoor ze sneller in de bijstand belanden.
Gemeenten zijn op basis van de hogere instroom druk bezig om zich voor te bereiden, zegt Dannenberg. "Gehoopt wordt op een snel economisch herstel maar er wordt ook rekening gehouden met de klap na de zomer, als veel tijdelijke steunregelingen aflopen en mensen uit de WW komen en er geen werk is."
De meeste instanties tegen armoede in Nederland rekenen op een toename van de vraag naar hulp vanwege de coronacrisis. Uit een enquÃªte van het armoedefonds blijkt dat bijna de helft van de hulporganisaties nu al meer verzoeken krijgt om hulp.
Vooral zzp'ers, gezinnen en alleenstaanden met kinderen melden zich vaker. Lokale armoedeorganisaties in Nederland verwachten meer geld nodig te hebben om de noodzakelijke hulp te kunnen blijven verlenen.