In drie populaire wildparken in Zuid-Afrika zijn de afgelopen weken in het geheim de hoorns van neushoorns afgezaagd. Medewerkers van de non-profitorganisatie Rhino 911 zetten de operatie op touw om de dieren zo oninteressant te maken voor stropers.
Het is niet voor het eerst dat Rhino 911 samen met dierenartsen de hoorns van neushoorns verwijdert, maar in mei kwam een speciale campagne op gang om dat op grote schaal te doen in de drie wildparken. Het gevaar van stropers is daar toegenomen omdat de lokale bevolking door de coronacrisis inkomsten uit toerisme misloopt.
De zaagoperatie moest zo snel mogelijk gebeuren, om conflicten tussen neushoorns met en zonder hoorn te vermijden. Volgens Rhino 911 hebben de dieren geen pijn en weinig last van stress tijdens het zagen.
Deze beelden, gemaakt op 12 mei, zijn nu vrijgegeven omdat het werk is afgerond:
Dat er een team op pad was met een elektrische zaag was bekend, maar de plaatsen waar ze aan het werk waren, werden streng geheim gehouden. Op die manier hoopte het team zo min mogelijk risico te lopen op sabotage door stropers. Hoeveel neushoorns er precies rondlopen in de wildparken is eveneens geheim.
Dat stropers blijven toeslaan ondanks de strenge beveiliging in de wildparken heeft te maken met de hoge bedragen die de hoorns opbrengen. In Oost-Azië wordt er ruim 50.000 euro voor neergeteld, meer dan voor cocaïne of goud. Sommige mensen geloven in de medische werking van de hoorns, ook al bestaan ze uit hetzelfde materiaal als vingernagels.
Het verwijderen van de hoorns is omstreden, omdat neushoorns zich daardoor minder goed kunnen verdedigen. Volgens Rhino 911 kan het niet anders. De hoorns zijn niet essentieel voor de dieren en het afzagen ervan is een van de weinige effectieve methoden om stropers te weren. Tijdelijk, want de hoorns groeien terug, net als vingernagels.