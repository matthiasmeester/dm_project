Steeds meer mensen nemen een hond in de coronacrisis. Het Landelijk Informatiecentrum Gezelschapsdieren (LICG) zegt te zien dat er tijdens de coronacrisis veel puppy's worden aangeschaft.
Het LICG waarschuwt dat toekomstige eigenaren goed moeten nadenken over de aanschaf van een pup. Ook de Dierenbescherming is kritisch. Die organisatie zag de laatste maanden een grote toename in het aantal geadopteerde dieren. "Het moet geen impulsaankoop zijn", waarschuwen ze.
Bij de 28 asiels van de Dierenbescherming zaten voor de coronacrisis zo'n 600 dieren. Dat aantal is nu met een derde gedaald. De organisatie kan nog niet zeggen of dit allemaal 'nieuwe' dierenbezitters zijn, of dat het gaat om mensen die al langer van plan waren een huisdier te nemen. "Normaal is de zomervakantie echt zo'n piekperiode, dan zijn mensen veel thuis. Maar nu met de coronacrisis ook", zegt woordvoerder Dik Nagtegaal.
Het LICG schrijft op hun website onder meer dat het door de anderhalvemetersamenleving lastig is om een puppy op te voeden. Hierdoor is het volgens het informatiecentrum lastig om kennis te maken met andere dieren, mensen en kinderen. Niet alle hondenscholen zijn nu geopend om een puppycursus te volgen.
Ook worden er kanttekeningen gemaakt bij het aantal beschikbare uren voor de viervoeter. "Wie nu misschien heel veel tijd heeft voor een hond, moet uiteindelijk toch weer naar werk", schrijft het LICG.
Ook de Dierenbescherming vreest voor nieuwe hondeneigenaren die na de coronacrisis ineens minder tijd over hebben voor hun huisdier. Bij de 28 dierenasiels van de organisatie is daarom een extra controle ingevoerd.
"Normaal hebben we al een pittige procedure, we stellen vragen als waarom wil je eigenlijk een hond? Hoe ziet je thuissituatie eruit? Heb je kinderen?", zegt Nagtegaal. Volgens hem krijgt de potentiële eigenaar de hond niet mee als hij of zij niet in het plaatje past.
Nu zijn daar nog extra vragen aan toegevoegd. "Zo vragen we naar de huidige situatie, we vragen extra door. We willen weten hoe die situatie eruit ziet als je straks weer naar werk of school gaat."
Nagtegaal erkent dat het systeem niet 100 procent waterdicht is. "Maar we proberen zo mensen ervan te doordringen dat dit geen impulsaankoop is." De dierenasiels creëren ook extra wachttijd, om impulsaankopen eruit te filteren. "Je krijgt een hond bij ons niet meteen mee. Denk een paar dagen na, daarna kom je terug. Als je een rondje met zo'n beest loopt ben je namelijk helemaal verliefd, dan is je rationele brein uitgeschakeld", zegt de woordvoerder.
De Dierenbescherming zegt dat mensen zich goed moeten inlezen. "Nu is de puppy klein en schattig, maar na een jaar is het een grote puber." Ook het LICG zegt dat aspirant-hondenbezitters goed moeten nadenken. Een hond is volgens de organisatie leuk, maar kost ook tijd en moeite. "Dat moet u een heel hondenleven lang kunnen opbrengen, niet alleen tijdens deze bijzondere omstandigheden."