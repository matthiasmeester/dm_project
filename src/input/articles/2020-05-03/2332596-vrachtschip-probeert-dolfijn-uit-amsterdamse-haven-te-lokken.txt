De dolfijn die gisteren in het havengebied van Amsterdam terecht is gekomen, zwemt daar nog steeds. "We zullen vanmiddag opnieuw een poging doen om hem daar weg te krijgen", zegt Annemarie van den Berg van stichting SOS Dolfijn.
Het dier zwom met een vrachtschip mee vanuit Frankrijk naar Nederland en kon op die manier door de sluizen van IJmuiden komen. "Om de zee te bereiken moet de dolfijn opnieuw die sluis door", zegt Van den Berg.
Rond 14.30 uur zal een boot met medewerkers van SOS Dolfijn samen met het zeilende vrachtschip naar de sluizen van IJmuiden varen. "We hopen dat de dolfijn weer mee zwemt en dat hij uiteindelijk met het kleinere bootje mee de sluis in zal gaan." Het vrachtschip kan dan terugkeren naar de haven in Amsterdam.
Op deze beelden zie je hoe de dolfijn met het schip meezwom:
Gisteren probeerde de stichting het dier ook al met een kleinere boot richting de sluizen te lokken, maar dat mislukte.
De tuimelaar is volgens de stichting niet in acute nood. "Hij is net in drie dagen van Frankrijk naar Nederland gezwommen, dat doe je niet als je ziek bent." Ook schijnt er genoeg vis in het water te zwemmen. "Maar het brakke water in de haven kan op wat langere termijn voor problemen aan bijvoorbeeld de huid van de dolfijn zorgen."