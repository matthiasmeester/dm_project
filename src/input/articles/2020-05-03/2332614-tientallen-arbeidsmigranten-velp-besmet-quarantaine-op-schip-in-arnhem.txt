In Velp in Gelderland zijn 28 arbeidsmigranten uit een wooncomplex in isolatie geplaatst omdat de meeste van hen zijn besmet met het coronavirus. Ze zijn onder politiebegeleiding met bussen overgeplaatst naar een schip in Arnhem. Daar blijven ze voorlopig.
De andere 23 bewoners van het complex zijn volgens de Veiligheidsregio Gelderland-Midden niet ziek, maar moeten wel 14 dagen in quarantaine blijven in hun wooncomplex. Zij krijgen eten, drinken en andere spullen van het uitzendbureau waarvoor ze werken. Het gaat voornamelijk om Roemeense arbeidsmigranten, die werken in de vleesindustrie. 
Inmiddels zijn alle bewoners van het complex getest, meldt Omroep Gelderland. Twee van de 28 testten overigens negatief, maar omdat ze wel klachten hebben die wijzen op corona zijn ook zij in isolatie geplaatst.
Donderdag werd een vrouw in het wooncomplex ziek. Ze werd naar het ziekenhuis gebracht en daar positief getest op het coronavirus. Daarna werden de andere bewoners ook getest.
"Het is voor de bewoners een moeilijke tijd om ziek te zijn in een land waarvan je de taal niet spreekt", zegt burgemeester Carol van Eert. "Ik wens hun beterschap en sterkte voor de komende tijd."
"Daarnaast kan ik begrijpen dat buren en omwonenden zich misschien zorgen maken over de situatie", zegt Van Eert. Volgens hem zijn "zijn alle vereiste maatregelen genomen om de besmetting zoveel mogelijk in te dammen".
De Arnhemse burgemeester Ahmed Marcouch, tevens voorzitter van de Veiligheids- en Gezondheidsregio Gelderland-Midden, zegt dat het schip in Arnhem een veilige oplossing is.
Verhalen rond het coronavirus bundelen we op aparte pagina's. Klik hier voor achtergrond- en uitlegverhalen. Klik hier voor onze serie 'In de frontlinie', waarin zorgmedewerkers dagelijks hun verhaal vertellen. Verhalen uit het dagelijks leven zijn hier te vinden. Het belangrijkste sportnieuws is hier verzameld. Klik hier voor antwoorden op vragen rond corona. En hier voor de bijzondere verhalen uit het buitenland.