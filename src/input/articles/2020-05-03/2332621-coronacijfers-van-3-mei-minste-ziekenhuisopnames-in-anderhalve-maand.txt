Het aantal doden gerelateerd aan het coronavirus is gestegen met 69. In totaal zijn sinds de start van de uitbraak aan het RIVM 5056 overledenen gemeld van wie is vastgesteld dat ze leden aan covid-19, de ziekte die door het virus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Dat zijn er vandaag 44, het laagste gemelde aantal sinds 17 maart.
Het instituut wijst er daarbij op dat de dagelijks gemelde cijfers kunnen achterlopen: met name sterfgevallen worden soms pas na een aantal dagen doorgegeven door de ggd's. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Zoals goed te zien in de grafiek kan het aantal gemelde doden op zondag en maandag hierdoor meer dan de helft zijn van andere dagen.
Overigens telt het RIVM alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Daaruit blijkt dat ook de 'oversterfte' door covid-19 ongeveer twee keer zo hoog is als het aantal door het RIVM geregistreerde doden. Wel neemt ook dit aantal in heel Nederland af, met uitzondering van de regio's Hollands-Midden en Rotterdam-Rijnmond.
Dat het aantal ziekenhuisopnames afneemt, is goed te zien als je de gerapporteerde ziekenhuisopnames per week vergelijkt. De piek was begin april toen er nog gemiddeld bijna 500 mensen per dag werden gemeld door het RIVM. Vorige week waren dat er gemiddeld 107. Afgelopen week werden er per dag gemiddeld 77 nieuwe ziekenhuisopnames gemeld, dat is gemiddeld minder dan 1 patiënt per ziekenhuis.
Het aantal coronapatiënten op intensivecareafdelingen is voor het eerst sinds de piek van begin april weer onder de 700 gekomen, namelijk op 688 patiënten. Daarvan liggen er 660 coronapatiënten op de intensive care in Nederland en 28 in Duitsland. Er zijn 20 patiënten minder op de IC dan gisteren.
De grens van 700 bedden is vaak genoemd als een belangrijke kritieke grens waar het aantal coronapatiënten onder moet komen en blijven. Zo zouden versoepelingen pas kunnen plaatsvinden als het aantal IC-patiënten met corona onder die grens daalt, en kan de reguliere zorg dan pas weer echt goed worden opgestart. Op het hoogtepunt lagen 1424 coronapatiënten op de IC, twee keer zoveel als nu.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.