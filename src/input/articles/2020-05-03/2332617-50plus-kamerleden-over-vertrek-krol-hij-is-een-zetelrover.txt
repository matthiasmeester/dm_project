Oud-partijleider Henk Krol is een zetelrover. Dat zeggen de drie overgebleven 50Plus-Kamerleden Van Brenk, Sazias en Van Otterloo, in een reactie op het vertrek van Krol. Zij beschuldigen hem ervan achter hun rug om met partijvoorzitter Dales allerlei besluiten te nemen.
Zo zou Dales zelf met een kandidatenlijst voor de verkiezingen in 2021 bezig zijn geweest, waar de huidige Tweede Kamerleden niet op stonden. Hij zelf stond er met goedkeuring van Krol wel op. Zij vinden dat Dales de partij de afgelopen maanden heeft beschadigd. 
Van Brenk: "Naar buiten leek er innerlijke rust, maar er stapten leden op, en partijvoorzitter Dales ging door met het royeren van leden en het besteden van de partijkas aan dure juridische procedures." Ze zegt dat er een onwerkbare situatie was ontstaan, ook omdat Krol de kant van Dales bleef kiezen.
Meerdere mensen hebben ruzie met Krol, zegt de tijdelijke fractievoorzitter van 50Plus tegen Nieuwsuur.
De drie Kamerleden zijn het er niet mee eens dat Dales nog steeds in functie is, terwijl zij hem zien als de aanstichter van het conflict. Van Otterloo: "Er zit nu iemand aan de knoppen die zegt dat hij gaat opstappen. Maar ondertussen bemoeit hij zich nog overal mee."
Van Brenk: "Maar wij zijn 50Plus." De drie Kamerleden willen een nieuwe verkiezing voor het lijsttrekkerschap van de partij en voor een nieuw bestuur, waarbij de leden hun stem kunnen uitbrengen.
Zij doen een beroep op senator Van Rooijen om de leidende rol van Krol over te nemen. Van Brenk wordt voorlopig de fractievoorzitter in de Tweede Kamer.
In een e-mail van Dales aan Van Brenk schrijft de voorzitter vanmiddag dat er geen kandidatenlijst was voor 2021, maar slechts een 'tentatieve lijst', waar "zowel jij als Leonie Sazias wel degelijk verkiesbaar, jij zelfs zeer verkiesbaar (4) op stonden". Hij schrijft dat Van Otterloo er niet op stond, "maar die vertegenwoordigt dan ook niet het gedachtengoed van 50PLUS en kan beter naar GroenLinks verkassen". De mail aan Van Brenk is door Dales ook doorgespeeld aan journalisten, wat hij in zijn schrijven al aankondigt aan haar.
Verder schrijft Dales dat hij maar twee leden heeft geroyeerd. Hij dreigt in de mail Van Brenk te royeren: "Met deze handelwijze maak je jezelf overigens wel kwetsbaar voor een royement, in welke vorm dan ook. Kennelijk realiseer je je niet dat ik nog steeds de partijvoorzitter ben en je diskwalificaties derhalve direct terug slaan op het aanzien van 50PLUS."
De aantijging dat hij "dure juridische procedures" aanspant met geld uit de partijkas noemt hij "zeer kwaadaardig, lasterlijk zelfs".
De discussie over zetelroof of niet, is niet nieuw. Kamerleden hebben recht op hun zetel omdat zij individueel zijn gekozen en de zetel geen eigendom is van de partij. Maar dat wordt door de partij waar zij vertrekken soms anders gezien.
Dat gebeurde bij oud-VVD'er en Kamerlid Van Haga en bij Kamerlid Van Kooten-Arissen, de nieuwe politieke bondgenoot van Henk Krol, die opstapte bij de Partij voor de Dieren.
Lees er hier meer over
In de Eerste Kamer heeft 50Plus twee senatoren, Van Rooijen en Baay. Zij behoorden ook tot de groep die het vertrouwen in partijvoorzitter Dales heeft opgezegd, hoewel Krol hem bleef steunen. Van Rooijen en Baay sluiten zich volgens het persbericht aan bij de Tweede Kamerleden en blijven bij 50Plus.
Vanmorgen maakte Krol bekend dat hij samen met ex-Partij voor de Dieren-Kamerlid Van Kooten Arissen een eigen politieke beweging start, de Partij voor de Toekomst.
Reden is het bestuursconflict van de afgelopen weken. Krol zegt dat het binnen de partij vooral draait om ego's en dat er te veel "baantjesjagers" bij de partij actief zijn. Hij neemt zijn zetel mee en blijft in de Tweede Kamer.