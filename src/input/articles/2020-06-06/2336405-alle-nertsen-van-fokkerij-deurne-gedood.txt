In Deurne zijn alle nertsen van een nertsenfokkerij gedood. Dat was volgens het ministerie van Landbouw noodzakelijk omdat dieren daar besmet zijn met het coronavirus. Het ging volgens een woordvoerder van de Nederlandse Voedsel- en Warenautoriteit (NVWA) om zo'n 1600 moederdieren met gemiddeld vijf jongen.
De nertsen zijn uit hun nest gehaald en in een kist gestopt. Daarna werd er koolmonoxide in de kist gebracht, waardoor de dieren binnen een paar seconden dood gingen.
De kadavers zijn opgeslagen in een container, die later wordt overgebracht naar een destructiebedrijf in Son. Een dierenwelzijnscommissie keek mee, om te zien of het proces volgens de regels voor dierenwelzijn is verlopen.
De ruiming van het bedrijf begon vanochtend om 07.00 uur:
"Dit bedrijf gaat op slot, wordt gereinigd en ontsmet en over een paar weken nog een keer, om er zeker van te zijn dat er geen virus op het bedrijf blijft hangen", zegt de woordvoerder van de NVWA. Minister Schouten van Landbouw moet nog besluiten of het bedrijf daarna weer open mag.
De komende dagen worden negen nertsenfokkerijen in de buurt geruimd, omdat ook daar het coronavirus is aangetroffen. 