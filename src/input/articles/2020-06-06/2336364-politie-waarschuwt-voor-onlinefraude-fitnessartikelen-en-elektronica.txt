De politie waarschuwt mensen om extra goed op te letten als ze online fitnessartikelen of elektronica bestellen.
Het Landelijk Meldpunt Internetoplichting ziet een explosieve toename van het aantal fraudemeldingen bij dit soort apparatuur, meldt het AD. Sinds het uitbreken van de coronacrisis heeft de politie hierover zo'n 800 aangiftes binnengekregen.
De politie zegt dat mensen webshops goed moeten controleren voordat ze er producten bestellen. Een alarmsignaal is bijvoorbeeld het ontbreken van de mogelijkheid om met iDeal te betalen. Ook heeft de politie een zwarte lijst van malafide webshops online staan.
Eind vorige maand bleek al dat door de coronacrisis ook Whatsapp-fraude fors is toegenomen. Dat gold ook voor het aantal spooknota's namens de Belastingdienst en oplichtingsmailtjes.