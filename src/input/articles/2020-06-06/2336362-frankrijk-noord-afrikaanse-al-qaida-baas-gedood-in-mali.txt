Het Franse leger heeft de leider van de Noord-Afrikaanse tak van al-Qaida gedood. Dat heeft minister Parly van Defensie bekendgemaakt.
Het gaat om Abdelmalek Droukdel, een 50-jarige Algerijn. Hij kwam woensdag om het leven bij een operatie van het leger in Noord-Mali. Daarbij werden ook andere terroristen gedood. Het is niet bekend hoe de Fransen bevestigd hebben gekregen dat het om Droukdel gaat.
De Algerijn stond aan het hoofd van AQIM, de afkorting voor al-Qaida in de islamitische Maghreb. Hij zou verantwoordelijk zijn voor het aansturen van tientallen zelfmoordaanslagen in onder meer Algerije. Ook zou hij in Mali aanslagen hebben voorbereid op VN-medewerkers.
De militaire operatie van de Fransen is onderdeel van een samenwerking met Afrikaanse landen om terroristengroepen in de regio uit te schakelen. Frankrijk heeft daar zo'n 5000 militairen gestationeerd.