De hashtag #WildersDoesntMatter is vandaag trending op Twitter, en dat is voor een deel te danken aan een groep die je niet meteen als protestgroep voor ogen hebt: K-popfans. Wat heeft Koreaanse popmuziek te maken met activisme?
De actie op Twitter en andere sociale media volgt op een tweet waarin Geert Wilders gisteren de hashtag #ZwartePietMatters lanceerde. Daarmee lijkt de PVV-leider te reageren op de BlackLivesMatter-protesten.
De K-community zet zich vaker in voor protestacties op sociale media. De kracht ligt in de hechtheid van de fanbase, die zich enorm snel kan mobiliseren om op het agressieve af te gaan spammen. Dat gebeurde de afgelopen dagen al een paar keer.
Op 31 mei deelden mensen massaal K-pop-video's toen de politie in Dallas vroeg om filmpjes van 'illegale activiteiten tijdens de protesten' te sturen. De speciale app van de politie werd al snel offline gehaald vanwege 'technische moeilijkheden'.
De afgelopen dagen kwamen de fans opnieuw in actie. De hashtag #WhiteLivesMatter werd gekaapt. Daaronder werden aanvankelijk witte vierkanten geplaatst - een reactie op de zwarte vierkanten die massaal werden gedeeld om het antiracismeprotest te steunen. Al snel verschenen onder diezelfde hashtag overal filmpjes van Zuid-Koreaanse popbands.
De kracht van de K-community zit hem in het enorme bereik van de Koreaanse popgroepen en het fanatisme van fans van boybands als EXO en BTS. Tussen 26 mei en 1 juni werd BTS bijna 9 miljoen keer genoemd op Twitter, EXO 1,9 miljoen keer.
Maar waarom spannen de K-popfanlegers zich zo in voor de BlackLivesMatter-beweging? Dat heeft ermee te maken dat fans wereldwijd snappen wat het is om gediscrimineerd te worden, zegt Natasja van Knippenberg, zelf groot K-popfan. "Je loopt vaak op tegen vooroordelen over K-pop. Dat die artiesten geen goede muziek kunnen maken, dat het een soort robots zijn. Onder de K-popfans bevinden zich veel leden van de LGBTQ-gemeenschap, die ook vaak met discriminatie te maken hebben."
Daarnaast hebben mensen van Aziatische afkomst net als de zwarte bevolking ook te maken met racisme. "Je ziet ook dat sommige K-popartiesten het BlackLivesMatter-protest steunen, bijvoorbeeld door geld te geven voor het betalen van de borgsommen van betogers die in de VS zijn gearresteerd. En afkeurende tweets van Trump over de Zuid-Koreaanse film Parasite, die de Oscar voor beste film won, helpen ook niet mee."
In Nederland speelt ook mee dat K-Popfans sowieso heel actief zijn op sociale media, omdat hun leven als fan zich vooral online afspeelt.
Van Knippenberg staat achter de ludieke acties op Twitter, zoals die tegen de tweet van Wilders. "Het is belangrijk dat dit soort geluiden niet zomaar onbeantwoord een podium krijgen. En als filmpjes van vrolijke dansende Koreaanse artiesten daarbij kunnen helpen, waarom niet?"