In de Amerikaanse hoofdstad Washington houden de autoriteiten rekening met een recordaantal demonstranten. Al de hele week wordt er in de stad gedemonstreerd. Bij het Capitool zijn naar schatting tienduizenden betogers. In andere Amerikaanse staten zijn ook weer betogingen naar aanleiding van de dood van George Floyd.
Ook in de rest van de wereld is gedemonstreerd, waarbij tienduizenden mensen betoogden tegen racisme en politiegeweld. In onder meer Australië, Duitsland, Frankrijk, Japan, Zuid-Korea en ook in Nederland waren demonstraties, de een groter dan de ander.
Bekijk hier een overzicht van de demonstraties:
Vooral in Duitsland waren veel mensen op de been. In Berlijn hadden zich naar schatting 15.000 betogers verzameld op de Alexanderplatz, veel meer dan de 1500 waar de organisatie rekening mee had gehouden. In München waren 20.000 betogers, in Hamburg sprak de politie van 14.000 deelnemers bij twee protesten.
De protesten in Duitsland verliepen grotendeels vreedzaam. Alleen in Hamburg liep het hier en daar uit de hand. Agenten zetten pepperspray in tegen enkele honderden "agressievelingen met capuchons op", zoals de politie het omschreef. Een agent raakte gewond. Volgens de regionale omroep NDR werd het waterkanon ingezet.
In Londen trotseerden duizenden mensen de regen voor een manifestatie op Parliament Square. Betogers met mondkapjes op riepen onder meer: "No justice, no peace, no racist police". Minister van Binnenlandse Zaken Patel riep mensen op niet te gaan demonstreren vanwege de uitbraak van het coronavirus, maar veel mensen negeerden die oproep.
In Nederland waren protesten in Eindhoven en Tilburg. Bij het protest in Eindhoven waren 1700 mensen, veel meer dan de vooraf toegestane 700 en dan de 200 die de organisatie vooraf als verwachting had doorgegeven. Op het protest in Tilburg kwamen naar schatting zo'n 700 à 800 mensen af.
In Parijs hadden de autoriteiten protesten rond de Amerikaanse ambassade verboden, maar honderden mensen verschenen toch in de straten rond de het gebouw, dat vlak bij het presidentiële paleis ligt. Ze droegen 'Black Lives Matters'-borden.
Buiten Europa kwamen in Australië 10.000 mensen af op een protest in Brisbane, waar velen zich hadden gewikkeld in inheemse vlaggen. Ze riepen op tot om een eind te maken aan de volgens hen slechte behandeling van inheemse Australiërs door de politie. Ook in Sydney waren duizenden mensen op de been.
In Tokio protesteerden de betogers naar aanleiding van de arrestatie van een Koerdische man in Japan, die zegt dat hij al rijdend door de politie werd gestopt en tegen de grond werd gewerkt. De organisatoren zeiden ook dat ze betoogden ter ondersteuning van de Black Lives Matter-beweging.
In de Zuid-Koreaanse hoofdstad Seoul droegen sommige demonstranten mondkapjes met de tekst "I can't breathe", naar de laatste woorden van George Floyd, de Afro-Amerikaanse man wiens dood aanleiding is voor het wereldwijde protest. In Thailand was een online evenement vanwege de beperkingen in het land. Demonstranten riepen mensen op foto's en video's van zichzelf met gebalde vuist in het zwart te posten.