Zonne-energie is 'booming'. Maar hoe meer zonnepanelen in het straatbeeld of op de grond verschijnen, hoe groter mogelijk ook de weerstand ertegen wordt. Daarom proberen onderzoekers andere toepassingen te vinden, die ervoor zorgen dat zonnepanelen onopvallend worden.
Zo heeft het hoofdkantoor van bouwbedrijf BAM in Bunnik gisteren een heel nieuw soort energieproducerende gevel gekregen. De muur kwam tot stand na een jarenlange ontwikkeling door TNO, samen met een consortium van bedrijven. TNO spreekt van een 'nieuwe generatie' zonnepanelen. Ook bij de TU Delft staat sinds een paar maanden een energieleverende gevel.
De 'energiemuren' zijn niet alleen van belang voor het draagvlak onder burgers, vertelt Lenneke Slooff van TNO. "Vanaf 1 januari volgend jaar moet alle nieuwbouw in Nederland aan nieuwe energienormen voldoen. Bij een rijtjeshuis zijn die normen eenvoudig te halen, door het plaatsen van zonnepanelen op het dak. Maar bij hoogbouw is het dak daarvoor geregeld te klein."
Het aantal zonnepanelen dat op zo'n dak past is volgens Slooff onvoldoende om genoeg duurzame energie voor het hele pand te produceren. "Daardoor komt automatisch de gevel in beeld, als locatie voor energie-opwekking." Maar omdat gevels zichtbaarder zijn dan daken, is het dus ook nog belangrijker dat mensen zich er niet aan storen.
BENG staat voor Bijna Energie Neutrale Gebouwen. Deze BENG-norm gaat op 1 januari 2021 in voor de nieuwbouw. De norm schrijft voor hoeveel energie er maximaal door een gebouw mag worden gebruikt voor verwarming, koeling, ventilatie en warm water. Betere isolatie moet ervoor zorgen dat er zo min mogelijk fossiele energie nodig is, en bijna elk soort gebouw - zoals woningen, kantoren, scholen, ziekenhuizen - wordt verplicht een bepaald percentage hernieuwbare energie te gebruiken.
Zonnepanelen worden tegenwoordig in allerlei materialen verwerkt. Zo bestaan er al ramen die energie opwekken, maar ook fietspaden, geluidsschermen en vangrails. Zowel in Nederland als wereldwijd is zonne-energie aan een enorme opmars bezig. Volgens Thijs Sepers van Solar Visuals, ook betrokken bij de nieuwe vinding, heeft de grootste glasproducent van de wereld al besloten om de energieleverende gevels te gaan verkopen.
Bij de TU Delft is eveneens een muur met ge√Øntegreerde zonnepanelen ontwikkeld, maar die is nog nergens buiten de universiteit toegepast. "Voor voorbijgangers is niet te zien dat het eigenlijk zonnepanelen zijn", vertelt professor Andy van den Dobbelsteen. Hij denkt dat de gevel van gebouwen in de toekomst massaal zal worden gebruikt voor energieopwekking.
"Niet alleen vanwege die nieuwe normen, maar ook zodat er niet alleen energie wordt opgewekt op het midden van de dag en vooral in de zomer."
Tot nu toe worden zonnepanelen vooral op daken geplaatst, in een positie waarmee ze de meeste stroom opleveren. Maar als gevolg daarvan ontstaan er midden op de dag op zonnige dagen grote pieken in de productie van elektriciteit, die tot problemen op het stroomnet kunnen leiden. Bovendien zijn er winterse dagen zonder zon, die weer tot stroomtekorten kunnen leiden.
"Daarom is het heel belangrijk dat er ook verticale panelen komen, die op het oosten, westen en zuiden gericht zijn. Die wekken dan vooral stroom op in de ochtend, of juist in de namiddag en avond. En de verticale panelen op het zuiden wekken meer op in de winter, als de zon laag staat. Daarmee krijg je een veel betere verdeling in de elektriciteitsproductie."
De gevels wekken gemiddeld vijftien procent minder stroom op dan panelen op het dak. Bovendien is nog onduidelijk hoeveel ze produceren op bewolkte dagen. Van panelen op daken is bekend dat zonnige maanden tot wel tien keer meer opbrengen dan donkere wintermaanden.
TNO start daarom een onderzoek bij de nieuwe gevel in Bunnik. "We gaan vanaf nu monitoren wat de opbrengst is, zeker ook op dagen dat er geen zon is en het bijvoorbeeld regent", zegt Slooff.
De energiemuren zijn nu nog duurder dan zonnepanelen op daken. Maar in vergelijking met andere gevels valt het wel weer mee. Sommige kantoorpanden hebben muren van natuursteen of metaal, en daarmee kunnen de zonnegevels nu al concurreren. Ook wordt verwacht dat de prijzen in de toekomst flink kunnen dalen, als er massaproductie van dit soort muren ontstaat.