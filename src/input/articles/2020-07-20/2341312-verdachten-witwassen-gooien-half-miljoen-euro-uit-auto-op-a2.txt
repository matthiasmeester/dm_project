Een 20-jarige Rotterdammer en een 24-jarige man uit Schiedam worden verdacht van het witwassen van ongeveer een miljoen euro. Ze werden donderdag na een achtervolging op de A2 bij Breukelen aangehouden.
Een half miljoen euro werd gevonden in een tas in de auto en nog een half miljoen euro zat in een andere tas, die de verdachten vlak voor hun aanhouding uit de auto hadden gegooid.
De politie kwam de verdachten donderdag op het spoor bij een verkeerscontrole. De 20-jarige Rotterdamse bestuurder probeerde te vluchten via provinciale wegen tussen Utrecht en Amsterdam. Meerdere auto's moesten uitwijken voor de verdachten en een politieauto raakte beschadigd. Uiteindelijk wist de politie de auto klem te rijden bij Breukelen, schrijft RTV Utrecht.
De politierechter besliste vandaag dat de verdachten nog veertien dagen blijven vastzitten. Er is beslag gelegd op het geld en de auto.