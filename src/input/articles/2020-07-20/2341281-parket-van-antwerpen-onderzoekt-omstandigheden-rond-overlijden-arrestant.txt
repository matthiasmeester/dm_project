Het parket van Antwerpen doet onderzoek naar de omstandigheden rond de dood van een man die gisteren werd aangehouden, melden Belgische media.
De 29-jarige Algerijn uit de Brusselse gemeente Sint-Jans-Molenbeek werd aangehouden omdat hij zich agressief gedroeg op een terras. Hij zou onder meer met terrasmeubilair hebben gegooid. Enkele agenten overmeesterden hem.
"De man was duidelijk onder invloed", zegt een politiewoordvoerder tegen de VRT. "Hij sloeg wild om zich heen, stampte naar iedereen en gooide met stoelen. De agenten hebben hem op de grond gebracht om hem te boeien."
Er werd een ambulance opgeroepen, omdat de agenten ervan uitgingen dat de man onder invloed was. Toen de ambulance aankwam, stopte de man volgens de politie met bewegen. "Het leek op een hartstilstand", zegt de woordvoerder. "In de ambulance is hij zo'n 20 minuten gereanimeerd." De man overleed vervolgens in het ziekenhuis nadat hij een medische ingreep had ondergaan, aldus de politie.
Op sociale media leidde de dood van de man tot beroering. Er gaat een filmpje rond waarop de arrestatie te zien is. De video wordt onder meer gedeeld door het Twitteraccount North Africans United, dat schrijft dat "een onschuldige Algerijnse man is vermoord door de politie".
Het gerechtelijk onderzoek van het parket richt zich zowel op het gedrag van de man als het politieoptreden. Met een autopsie moet de precieze doodsoorzaak worden vastgesteld. Ook het glas waaruit de man dronk wordt onderzocht.