Bij Aruba zijn twee bemanningsleden omgekomen toen een legerhelikopter neerstortte in de Caribische Zee. Het gaat om de 34-jarige vlieger Christine Martens en de 33 jaar oude tactisch coördinator Erwin Warnies. Beide militairen hebben de rang van luitenant ter zee der 2e klasse oudste categorie.
Een kustwachthelikopter en een duikteam van Defensie zijn vanuit Curaçao naar de plaats van het incident gegaan en hebben de zwarte doos geborgen. Daarmee kan de toedracht van het incident worden onderzocht. De Inspectie Veiligheid Defensie gaat samen met de Onderzoeksraad voor Veiligheid ter plaatse voor verkennend onderzoek.
De Commandant der Strijdkrachten betuigde zijn medeleven met de nabestaanden:
"Het is een heftige schok voor iedereen", zei Commandant der Strijdkrachten Rob Bauer vanochtend vroeg op een ingelaste persconferentie. De twee andere inzittenden hebben geen ernstig fysiek letsel.
De NH90 was gisteren rond 14.30 uur lokale tijd (20.30 uur in Nederland) onderweg naar Curaçao aan het einde van een kustwachtpatrouille. Zo'n 12,5 kilometer uit de kust van Aruba stortte het toestel in zee. Er is geprobeerd de twee te reanimeren, maar dat mocht niet baten.
Minister Bijleveld van Defensie spreekt via Twitter haar medeleven uit met de nabestaanden. Ze spreekt van een verschrikkelijk bericht. "We zijn allemaal diep geraakt."
Ook premier Rutte laat via Twitter weten "diep getroffen" te zijn door het nieuws over de helikoptercrash. "Mijn gedachten gaan uit naar hun families en vrienden. Ik wens hun veel sterkte in deze verdrietige tijd."
Er is een condoleanceregister geopend.
De NH90 is een maritieme gevechtshelikopter die vanaf patrouilleschepen en fregatten kan opereren. Defensie gebruikt het toestel ook als transporthelikopter, bijvoorbeeld voor het afzetten van special forces. Nederland heeft twintig helikopters van dit type. De hele NH90-vloot blijft voorlopig uit voorzorg aan de grond.
Het is de eerste keer dat een NH90 van Defensie is neergestort. Dit toestel maakte deel uit van het patrouilleschip Zr.Ms. Groningen.
"Dit type helikopter vliegt inmiddels een jaar of tien", zegt Jan Kropf van de Bond van Defensiepersoneel (ACOM) in het NOS Radio 1 Journaal. "Na de introductie waren er wat problemen met corrosie. Veel toestellen hebben daar problemen mee: vliegtuigen en zout water gaan niet samen en dit zijn toestellen die vaak laag boven het water vliegen. Maar die problemen zijn voor zover wij weten opgelost."
Kropf zegt alle vertrouwen te hebben in het onderzoek dat de Inspectie Veiligheid Defensie gaat uitvoeren.