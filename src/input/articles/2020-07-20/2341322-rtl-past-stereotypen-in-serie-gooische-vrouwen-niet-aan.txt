RTL gaat geen sc√®nes aanpassen in de serie Gooische Vrouwen vanwege de stereotyperingen die in de verhalen voorkomen. De zender laat weten voor alle afleveringen wel een waarschuwing voor stereotypes te plaatsen.
Alle afleveringen blijven zonder aanpassingen te zien op de streamingdienst Videoland. RTL zegt terughoudend te zijn om "zomaar aanpassingen te doen in bestaande programma's of om ze te verwijderen". Daardoor zou volgens de zender "de kans op het gesprek" worden weggenomen.
Op een speciale webpagina van RTL over het onderwerp staat dat stereotyperingen niet vanuit racisme of een discriminatiemotief zijn ingezet. Toch kan het veelvuldig gebruik van stereotypes volgens RTL bijdragen aan het in stand houden van "vooroordelen over mensen die deze kenmerken bezitten".
Actrice Cystine Carreon liet zich bij RTL Boulevard onlangs kritisch uit over het personage Tippi Wan. Zij speelde vijf seizoenen lang de rol van de Aziatische nanny en werd in de serie onder meer uitgemaakt voor "wandelende bamihap".
Tippi Wan is in deze scene te zien in gevecht met personage tante Cor: 
Wel wordt de tweede Gooische Vrouwen-film aangepast, maakte de zender al eerder bekend. Het gaat om scenes die "achteraf gezien ongepast waren".
De makers hebben hiertoe besloten vanwege de recente discussie over racisme en discriminatie. Het gaat vooral om grappen rond het zwarte personage Komo, die uit Burkina Faso komt.
RTL4 besloot ook de herhalingen van Gooische Vrouwen per direct stop te zetten. Dit staat los van de discussie over de stereotypen in de serie, volgens een woordvoerder.
De kijkcijfers vallen volgens hem tegen. "In de zomer is het tijd om te experimenteren met andere programma's." Het programma De Zwakste Schakel komt ervoor in de plaats.