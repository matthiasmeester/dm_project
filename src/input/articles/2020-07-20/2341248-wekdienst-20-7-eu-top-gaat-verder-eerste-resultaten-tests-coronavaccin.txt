Goedemorgen! Vandaag komen de eerste resultaten van proeven met een vaccin uit Oxford tegen corona. En in Brussel gaat de EU-top over het herstelfonds vanmiddag verder.
Vandaag is er flink wat zon en blijft het vrijwel overal droog. Het wordt 18 tot 22 graden bij een matige noordwestelijke wind.
Ga je op pad? Hier vind je het overzicht van de werkzaamheden en files en de situatie op het spoor.
Bij Aruba is een helikopter van Defensie neergestort. Twee bemanningsleden, een man van 33 en een vrouw van 34, zijn daarbij omgekomen. Het gaat om een NH-90 helikopter met vier personen aan boord, die bezig was met een kustwachtpatrouille. De twee overlevenden hebben "geen ernstig fysiek letsel" opgelopen.
"Het is een heftige schok voor iedereen", zei Commandant der Strijdkrachten Rob Bauer vanochtend vroeg op een ingelaste persconferentie.
Een kustwachthelikopter en een team duikers van Defensie proberen het toestel en de zwarte doos veilig te stellen, zodat onderzoek kan worden verricht naar de oorzaak.
We wisten al dat de lockdown veel positieve bij-effecten had. Minder luchtvervuiling, minder files, natuurherstel. Nu blijkt dat er in veel landen tijdens de lockdownperiode een forse daling van het aantal vroeggeboorten is vastgesteld.
In Ierland en Denemarken werd dat als eerste gemeld, schrijft The New York Times. Daar bleken tijdens de lockdownperiode aanmerkelijk minder baby's geboren die jonger waren dan 28 weken. Andere landen onderschrijven die conclusie. Ook in het Erasmus MC in Rotterdam en andere Nederlandse ziekenhuizen waren er minder prematuur geboren baby's.
Over de oorzaken van vroeggeboorten is nog veel onduidelijk, daarom wordt deze gelegenheid aangegrepen om te onderzoeken welke factoren bijdragen aan het voorkomen van vroeggeboorten.
De krant geeft alvast een voorzetje: mogelijk positieve factoren zijn rust, minder vervuiling en minder kans op infecties door thuis te werken,
Fijne dag!