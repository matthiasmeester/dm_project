Sinds de opening van de Handhaving- en Toezichtlocatie (HTL) in Hoogeveen, een speciale opvang voor asielzoekers die overlast veroorzaken, is de helft van de bewoners weggelopen.
Sinds de opening in februari zijn zo'n 110 asielzoekers in deze strengere opvanglocatie geplaatst. Het zijn mensen die structureel problemen hebben veroorzaakt in reguliere azc's. Ze maakten zich schuldig aan vergrijpen als intimidatie of agressie, die niet ernstig genoeg zijn om de daders strafrechtelijk te vervolgen.
Het is de bedoeling dat de overlastgevers vijf tot dertien weken verblijven in de HTL, een voormalige gevangenis. Daarna zouden ze terug naar de reguliere azc mogen. Maar zo lang houden ze het dus lang niet allemaal uit. Mensen vertrekken omdat ze bewegingsvrijheid missen, zegt de locatieleider van de HTL tegen De Telegraaf.
Wie de benen neemt, is niet meer welkom in een gewoon azc. De weglopers belanden daardoor hoogstwaarschijnlijk in de illegaliteit of gaan naar het buitenland.
De HTL in Hoogeveen is een opvolger van de Extra Begeleiding en Toezicht Locaties (EBTL's), ook bekend als 'aso-azc's'. Volgens het COA zijn de vertrekcijfers van nu vergelijkbaar met die in de tijd van de EBTL.
De HTL moest een strengere variant worden waarbij bewoners de omgeving minder tot last zouden zijn. Bewoners hebben een gebiedsverbod voor de omgeving en mogen dus alleen op het terrein van de voormalige gevangenis verblijven als ze hun opvang willen behouden.
Binnen de voormalige gevangenis kunnen de HTL-bewoners zich vrij bewegen en zijn er verschillende voorzieningen zoals wifi en plekken om te schilderen, gamen en fitnessen, zag een verslaggever van De Telegraaf.
"Als ze om twee uur 's nachts een sigaret willen roken in de binnentuin is dat prima", zegt de locatieleider tegen de krant. Het personeel heeft geen handboeien. Wel zijn er vijf 'time-outkamers' waar bewoners die onrust veroorzaken in kunnen worden gezet.
De locatiemanager laat weten dat dertig van de voormalige HTL-bewoners weer terug konden naar een regulier azc.