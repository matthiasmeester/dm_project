Vanaf de Japanse ruimtebasis Tanegashima is de eerste Marssonde gelanceerd van de Verenigde Arabische Emiraten. Het is de eerste Arabische missie naar een andere planeet. De satelliet al-Amal (Hoop) begon zondag iets voor middernacht aan zijn reis.
Bekijk beelden van de lancering hier:
De al-Amal komt begin volgend jaar bij Mars aan. Daar gaat de sonde twee jaar lang metingen verrichten aan de atmosfeer van de planeet. De metingen moeten onder meer helpen duidelijk te maken hoe waterstof en zuurstof verdwijnen uit de ijle dampkring van mars.
De missie is vooral bedoeld om de Emiraten op de kaart te zetten als ruimtevaartland. Wetenschap en technologie moeten de inkomstenbron van de toekomst zijn voor het land, wanneer de olie opraakt. De Verenigde Arabische Emiraten hebben sinds 2014 een eigen ruimtevaartorganisatie en vorig jaar ging voor het eerst iemand uit dat land naar de ruimte.