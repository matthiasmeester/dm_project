"Ik denk dat we ons erop moeten voorbereiden dat het corona-virus de komende twee jaar in onze maatschappij rondwaart." Dat zegt Philips topman Frans van Houten in een interview met de NOS, bij de presentatie van de laatste kwartaalcijfers.
Ook Philips heeft last van de crisis. De omzet in het tweede kwartaal kwam uit op 4,4 miljard euro, 6 procent minder dan in dezelfde periode vorig jaar. De nettowinst nam af van 246 miljoen naar 210 miljoen euro.
Van Houten is voorzichtig in zijn prognose over de gevolgen van corona voor de economie en het bedrijfsleven. "Ik denk dat de mens vindingrijk is en als we met elkaar samenwerken en goede moed houden, dat we ons kunnen aanpassen aan een wereld die onzekerder is door de dreigingen van zo'n virus."
De topman spreekt van "uitdagende tijden". In de eerste drie maanden van dit jaar daalde de omzet ook al licht, en verdween driekwart van de brutowinst. Door de coronacrisis verkocht het bedrijf minder consumentenproducten zoals keukenapparaten. Verder liep bijvoorbeeld de installatie van medische apparatuur in ziekenhuizen vertraging op.
De vooruitzichten voor de tweede helft van dit jaar zijn een stuk beter. De vraag naar medische apparatuur is door het coronavirus flink toegenomen. In het eerste kwartaal kreeg het bedrijf al 23 procent meer bestellingen binnen dan het jaar ervoor, nu nam dat met 27 procent toe. Er is bijvoorbeeld veel vraag naar beademingsapparatuur en systemen om patiÃ«nten te monitoren.
Om aan de fors gegroeide behoefte aan beademingsapparatuur te kunnen voldoen, heeft het concern de productie de afgelopen maanden flink opgeschroefd. Philips zegt dat het eind deze maand 4000 apparaten per week kan maken, meer dan vier keer zoveel als voor de crisis.
Het bedrijf kan de vraag nog niet helemaal bijbenen. "Ondanks verhoging van de productie hebben we nog steeds een achterstand op de leveringen. We werken dag en nacht om die achterstand in te halen", zegt Van Houten.
Het bedrijf verwacht dan ook nog steeds dat de verkopen in heel 2020 iets hoger zullen zijn dan vorig jaar.