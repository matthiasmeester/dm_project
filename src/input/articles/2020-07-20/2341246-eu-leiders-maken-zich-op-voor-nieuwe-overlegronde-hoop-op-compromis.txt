In Brussel maken de 27 regeringsleiders van de Europese Unie zich op voor een nieuwe vergaderronde. Na een lange nacht overleggen ze vanavond weer over het coronaherstelfonds en de meerjarenbegroting van de EU.
De top begon vrijdag al, maar er ligt nog steeds geen akkoord. De EU-regeringsleiders overlegden vannacht tot in de vroege uurtjes over het herstelfonds, waarmee 750 miljard euro gemoeid is voor landen die zwaar zijn getroffen door de coronacrisis. Nederland en andere zogenoemde 'zuinige landen', zoals Oostenrijk, Denemarken, Zweden en Finland, willen strenge voorwaarden verbinden aan de leningen en subsidies uit dat fonds, tot grote ergernis van andere landen.
De sfeer in Brussel was daarom het hele weekend gespannen. Bekijk hier onze terugblik:
Na het marathonoverleg van vannacht zei premier Rutte dat de besprekingen een aantal moeilijke momenten hadden gekend, maar dat er wel vooruitgang was geboekt. "We zitten hier niet om de rest van ons leven op elkaars verjaardag te komen. Iedereen zit hier om zaken te doen voor zijn eigen land. We zijn allemaal professionals, iedereen respecteert elkaar, en als het een keer knalt weet je in ieder geval waar je het voor doet."
En geknald had het. Volgens Franse media ergerde president Macron zich gisteravond bijvoorbeeld zodanig aan de houding van de 'zuinige landen', dat hij met zijn vuist op tafel sloeg en tegen premier Rutte zei dat die op de Britse oud-premier Cameron lijkt. Die deed ook altijd moeilijk met zijn harde lijn op Europese topconferenties en dat heeft hem geen goed gedaan, redeneerde Macron. Cameron verloor in 2016 het Britse referendum over de brexit en verdween daarna uit de politiek.
De woede van Macron lijkt inmiddels bekoeld. Vanmiddag zei hij dat hij goede hoop heeft op een compromis, hoewel hij wel "heel voorzichtig" wil zijn. Ook de Duitse bondskanselier Merkel hoopt dat "vandaag een overeenkomst gesloten kan worden of in elk geval dat een overeenkomst mogelijk is".
Premier Rutte zei vanmorgen ook al dat er schot in de zaak zit. Toch kan de top nog steeds mislukken, zei hij. "Maar het ziet er iets hoopvoller uit dan toen ik vannacht dacht: het is over."
Er zijn nogal wat knelpunten op de EU-top. In deze video leggen we uit welke:
De voorzitter van de Europese Raad, Charles Michel, riep de EU-leiders gisteravond nog dringend op om een akkoord te sluiten. Hij herinnerde hen eraan dat er met meer dan 600.000 coronadoden in de wereld niet alleen een medische crisis is, maar ook een economische crisis.
Michel kwam met zijn oproep na een weekend waarin de irritaties onder de deelnemers aan de top verder waren toegenomen. Zo liepen de Franse president Macron en de Duitse bondskanselier Merkel in de nacht van zaterdag op zondag weg uit een overleg met premier Rutte en de leiders van de andere 'zuinige' landen. Rutte maakte zich daar overigens geen zorgen over.