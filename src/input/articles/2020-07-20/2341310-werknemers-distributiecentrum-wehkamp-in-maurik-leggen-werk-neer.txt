Medewerkers van Wehkamp hebben het werk neergelegd bij het distributiecentrum in Maurik.
Het distributiecentrum vierde vorig jaar nog het 50-jarig jubileum, maar het gaat dicht. De 52 medewerkers die hun baan kwijtraken willen een beter sociaal plan.
Volgens Omroep Gelderland is het de eerste staking bij Wehkamp in het 65-jarig bestaan van het bedrijf. Vakbond FNV eist namens de medewerkers een hogere ontslagvergoeding voor iedereen en betere vergoedingen voor begeleiding naar ander werk.
De reorganisatie treft ook het hoofdkantoor en deels het distributiecentrum in Zwolle. Daar verliezen 30 medewerkers hun baan. In Zwolle wordt vanaf morgen gestaakt, meldt RTV Oost.
De vakbond onderhandelde drie keer met Wehkamp over een sociaal plan en wees het eindaanbod afgelopen donderdag af. Maar volgens Wehkamp komen de medewerkers te vroeg met de staking, omdat de gesprekken nog gaande waren.