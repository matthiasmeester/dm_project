De Amerikaanse rapper Kanye West heeft zijn eerste campagnebijeenkomst voor de verkiezingen gehouden, nadat hij begin deze maand had bekendgemaakt dat hij president wil worden.
In North Charleston in South Carolina sprak hij zich uit tegen onder meer abortus en porno. Ook sprak hij over zijn geloof in God en over Harriet Tubman, een tot slaaf gemaakte vrouw die wist te ontsnappen en anderen bevrijdde. Zij "heeft nooit echt de slaven bevrijd. Ze liet de slaven gewoon werken voor andere witte mensen", zei West. De artiest leek een kogelvrij vest te dragen en in zijn haar was '2020' geschoren.
West vindt dat abortus legaal moet zijn, maar sterk moet worden ontmoedigd. Als hij president zou worden, zou hij vrouwen die een kind krijgen, ongeveer een miljoen dollar willen geven. Toen hij vertelde dat zijn moeder een abortus had overwogen toen ze zwanger was van hem, barstte hij in tranen uit.
Het is niet duidelijk of West daadwerkelijk president wil worden, of dat het om een publiciteitsstunt gaat. Voor meerdere staten is West al te laat om mee te doen aan de verkiezingen. In Oklahoma heeft hij als onafhankelijk kandidaat de benodigde 35.000 dollar aan inschrijfgeld betaald.
Zakentijdschrift Forbes zei eerder deze maand "vier onsamenhangende uren" aan interviews te hebben gehad met de presidentskandidaat die zichzelf beschreef als iemand met "alien-achtige superkrachten". In Amerikaanse media wordt de vraag opgeworpen of de bipolaire stoornis van Kanye een rol speelt, een psychische aandoening die gepaard gaat met hevige stemmingswisselingen. Hij kreeg de diagnose een paar jaar geleden.
Vorig jaar vergeleek hij de ziekte in het Netflix-programma My next guest needs no introduction met een verstuikte enkel. "Het is alsof je hersenen verstuikt zijn. Als je niet iedere dag medicijnen gebruikt, kun je een uitschieter krijgen en zelfs in het ziekenhuis belanden." West heeft gezegd zijn medicijnen niet altijd te nemen.