President Trump zegt dat hij de presidentsverkiezingen van november niet wil uitstellen. Gisteren vroeg hij zich in een Twitter-bericht nog af of uitstel niet beter is, vanwege de kans op fraude doordat veel kiezers door het coronavirus per post moeten stemmen.
"Ik wil verkiezingen en een uitslag. Nog veel meer dan jullie dat willen", zei Trump tegen journalisten op een persconferentie. "Maar ik wil ook niet na drie maanden ontdekken dat stemformulieren zijn kwijtgeraakt, waardoor de verkiezingen niets meer voorstellen."
Trump verwees op de persconferentie naar berichten over stemformulieren die te laat werden bezorgd. Volgens hem kan het weken, maanden of zelfs jaren duren om zulke problemen bij de presidentsverkiezingen uit te zoeken. "Of ik een andere datum wil? Nee, maar ik wil geen oneerlijke verkiezingen."
In de tweet van gisteren schreef Trump dat de verkiezingen de onnauwkeurigste en meest frauduleuze ooit worden: 
Volgens correspondent Marieke de Vries was al direct duidelijk dat Trump niet eigenhandig de verkiezingen kon uitstellen. "Zo'n uitstel van de verkiezingsdatum, daar gaat de president niet over, maar het Congres. En de Democraten gaven al meteen aan niets voor uitstel te voelen. Ook de Republikeinen namen afstand van deze suggestie van de president."
De tweet van Trump leek dan ook vooral een manier om twijfels over de legitimiteit van de verkiezingen aan te wakkeren. "Ondertussen gaat het hier in Washington wel de hele dag over mogelijke verkiezingsfraude en dat is precies waar Trump graag twijfel over wil zaaien", aldus De Vries.