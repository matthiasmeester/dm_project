Mensen die een korte straf uitzitten of hun straf bijna hebben uitgezeten, kunnen binnenkort in Middelburg terechtkomen in een gevangenis waar de deur een groot deel van de dag open is. Gedetineerden mogen bijvoorbeeld naar hun werk of studie, de tandarts, of een gesprek op de school van hun kind.
Het gaat om een pilot, die dit weekend start op het terrein van gevangenis Torentijd, meldt Omroep Zeeland. Overdag hebben de gedetineerden een nuttige dagbesteding, 's avonds zitten ze vast.
Het project in Middelburg valt binnen het programma Koers en Kansen van het Ministerie van Justitie en Veiligheid. Daarin kijken professionals uit de zorg, de gemeente en justitie sinds een paar jaar naar verschillende manieren van straffen. Uit enkele tientallen projecten verspreid over het land moet blijken wat wel en wat niet werkt.
De proef in Middelburg is er daar een van. De pilot is opgezet omdat wordt gedacht dat mensen met deze manier van straffen hun leven na detentie makkelijker kunnen oppakken. Gevangenen die in een 'normale' gevangenis zitten, raken naast hun vrijheid vaak ook hun werk, gezin en inkomen kwijt. "Als je uit detentie komt moet je dat allemaal weer zien op te bouwen. Als je bepaalde zaken kan continueren, is de kans op succes groter", zegt Madelon van den Berg, directeur van de Penitentiaire Inrichting (PI) Middelburg.
Wie mogen er naar de alternatieve gevangenis?
De proef bij Torentijd is onder meer bedoeld voor mensen die zich uit zichzelf bij de gevangenis melden om een korte straf uit te zitten. Ook gedetineerden die het grootste deel van hun celstraf hebben uitgezeten en goed aan hun integratie hebben gewerkt, kunnen er naartoe.
Het gebouw in Middelburg waar de gedetineerden vanaf 1 augustus komen, heet Nederhof. Voor de ramen zitten geen tralies. Het gebouw heeft twintig kamers. In coronatijd mag in elke kamer maar een iemand zitten, later is er plaats voor dertig mensen.
Of iemand uiteindelijk in de speciale gevangenis terecht kan komen, wordt door verschillende mensen bepaald. Het Centraal Justitieel Incassobureau (CJIB), het Openbaar Ministerie en uiteindelijk de PI gaan erover.
Veronique Achoui, nationaal co√∂rdinator van Rescaled, een netwerk dat zich inzet voor de hervorming van het detentiesysteem in Europa, is enthousiast over het experiment. "Wij zijn een beweging die als doel heeft om op lange termijn alle gevangenissen te vervangen door kleinschalige detentiehuizen."
Volgens Achoui is kleinschaligheid goed voor de samenleving omdat het leidt tot minder recidive onder gedetineerden. "Nu valt de helft terug. Bovendien zit 75% van de gevangenen een straf uit die korter is dan drie maanden, voor hen zou zo'n buurtbajes goed werken."
De pilot in Middelburg loopt tot september 2022.