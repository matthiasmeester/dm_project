De toegangswegen naar Zandvoort zijn vanwege de drukte afgesloten. De veiligheidsregio besloot daartoe omdat bezoekers hun auto niet meer kwijt kunnen en ze oververhit raken in de voertuigen, schrijft NH Nieuws. Ook de wegen naar Egmond aan Zee, Bergen aan Zee en Castricum zijn afgesloten.
Veel andere gemeenten, waaronder Katwijk, Wassenaar en Westvoorne, vragen mensen niet meer naar de stranden te komen. Ook de ANWB en Rijkswaterstaat hebben mensen opgeroepen om niet meer naar de kust te komen.
Toch was dat vanmiddag nog niet bij iedereen in Zandvoort bekend:
"Er zijn veel rustiger stranden aan onze kust en aan andere wateren, ik raad u aan om die op te zoeken", zegt voorzitter Marianne Schuurmans van Veiligheidsregio Kennemerland. Ze voorziet problemen aan het eind van de dag. "Al die mensen in Zandvoort zullen straks naar huis willen. Dat betekent lange rijen en veel te volle treinen."
Ook NS wijst daarop: volgens het bedrijf is het "onmogelijk" om afstand te houden in de treinen van Amsterdam Centraal naar Zandvoort. Er zijn al extra en langere treinen ingezet en ook NS roept mensen op om niet meer naar de badplaats te komen. "Alle strandgangers moeten vanavond ook weer terug en anders wordt het veel te druk", zegt een woordvoerder. "We willen mensen daarom ook vragen om zo gespreid mogelijk naar huis te gaan. Probeer niet allemaal de trein van 19.00 uur te pakken."
Het is op meer wegen druk door het warme weer. Richting Zeeland stond vanochtend een file van ruim 20 kilometer door een ongeluk in combinatie met de drukte door strandgangers, valt te lezen bij Omroep Zeeland.
Rijkswaterstaat roept op om niet meer naar de provincie te komen. Op borden langs de weg staat: "Zeeland is vol, ga niet naar het strand." Volgens de Veiligheidsregio Zeeland is er nog wel plek, maar niet meer op de populaire stranden.
Ook op het strand bij Scheveningen is het druk:
De gemeente Noordwijk vraagt mensen om niet meer met de auto naar het strand te komen. De parkeerplaatsen zijn vol, schrijft Omroep West. Wel kunnen mensen nog met het openbaar vervoer of de fiets komen.
Ook boten naar de Waddeneilanden stromen vol. Richting Schiermonnikoog zijn extra boten ingezet, meldt RTV Noord.
Voor de boot naar Schiermonnikoog is een fietsfile ontstaan, is te zien bij RTV Noord:
In alle kustgemeentes zijn extra maatregelen genomen om grote drukte te voorkomen en ervoor te zorgen dat mensen anderhalve meter afstand kunnen houden. Er zijn extra verkeersregelaars en handhavers, borden met de coronamaatregelen en meer fietsparkeerplaatsen bij de stranden.
Ook worden wegen en parkeerplaatsen afgesloten. Zo zijn in Brabant de toegangswegen naar zwemplas de Galderse meren afgesloten. Het maximaal aantal bezoekers is bereikt, meldt Omroep Brabant.