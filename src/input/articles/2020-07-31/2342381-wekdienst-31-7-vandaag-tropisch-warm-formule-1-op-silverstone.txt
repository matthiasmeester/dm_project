Goedemorgen! Het wordt tropisch warm: temperaturen kunnen oplopen tot boven de 30 graden en honderdduizenden moslims in Nederland vieren de komende drie dagen het Offerfeest.
Het weer: vandaag is het zonnig met op veel plaatsen een temperatuur van boven de 30 graden. Er staat hierbij een zwak tot matige oostenwind. Morgen is het ook nog warm, maar in de loop van de dag draait de wind naar het westen.
Ga je op pad? Hier vind je het overzicht van de werkzaamheden en files en de situatie op het spoor.
President Trump zegt dat hij de presidentsverkiezingen van november niet wil uitstellen. Gisteren vroeg hij zich in een Twitter-bericht nog af of uitstel niet beter is, vanwege de kans op fraude doordat veel kiezers door het coronavirus per post moeten stemmen.
"Ik wil verkiezingen en een uitslag. Nog veel meer dan jullie dat willen", zei Trump tegen journalisten op een persconferentie. "Maar ik wil ook niet na drie maanden ontdekken dat stemformulieren zijn kwijtgeraakt, waardoor de verkiezingen niets meer voorstellen."
Trump verwees op de persconferentie naar berichten over stemformulieren die te laat werden bezorgd. Volgens hem kan het weken, maanden of zelfs jaren duren om zulke problemen bij de presidentsverkiezingen uit te zoeken. "Of ik een andere datum wil? Nee, maar ik wil geen oneerlijke verkiezingen."
Ga je vandaag naar het strand? De Reddingsbrigade waarschuwt voor muien en stromingsgevaar: een natuurfenomeen op stranden.
Een mui is een opening tussen twee zandbanken, waarin het water snel en met veel kracht naar de zee terugstroomt. "Het is de laatste tijd echt schering en inslag met die muien", zegt Sander Zeilstra van Reddingsbrigade Nederland. "In Bergen aan Zee en op Texel moesten we er al mensen uithalen."
In deze animatie kun je zien hoe een muistroom werkt en hoe je weer veilig uitkomt:
Fijne dag!