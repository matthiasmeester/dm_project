De rust op de Nederlandse stranden keert langzaam terug. Ook op de toegangswegen kunnen mensen weer doorrijden, afgezien van de N57 van Zuid-Holland naar Zeeland. Volgens de ANWB is het op kleine, lokale wegen nog wel druk.
Strandgangers en zonaanbidders kunnen het kustgebied zonder grote problemen verlaten. Grote files worden niet verwacht, omdat de terugkeer gespreid zal zijn of omdat mensen blijven overnachten, aldus de ANWB.
Bij de stranden was het behoorlijk druk. Een overzicht van vandaag:
De NS heeft extra en langere treinen ingezet, maar zei dat het desondanks onmogelijk was om afstand te houden op het traject van Amsterdam Centraal naar Zandvoort. Tot 23.00 uur rijden zes treinen per uur tussen Zandvoort en Amsterdam, waar dat normaal na 19.00 uur slechts twee treinen zijn.
Een woordvoerder van het spoorbedrijf zegt dat op station Zandvoort maatregelen zijn genomen: zo zijn er speciale looproutes.
Veel treinreizigers naar Zandvoort hadden niet door dat was opgeroepen om niet meer te komen:
De stroom dagjesmensen was volgens verschillende veiligheidsregio's "druk, maar beheersbaar". Het leek goed mogelijk om op het strand onderling afstand houden, zegt de Veiligheidsregio Haaglanden. In Zeeland werd mensen gevraagd niet direct bij de strandopgang te gaan liggen, maar door te lopen. Een woordvoerder spreekt van "gezellige drukte".
Ook op de Waddeneilanden was het druk. Richting Schiermonnikoog werden extra boten ingezet.
De Reddingsbrigade heeft een drukke dag achter de rug. "Het viel niet mee vandaag", laat een woordvoerder weten. Er moest 202 keer worden uitgerukt om hulp te verlenen. Dat is ruim de helft van het aantal hulpverleningen van deze week.
Strandwachten hebben acht keer iemand uit een levensbedreigende situatie gered. Ook dat is een relatief hoog aantal.
Bij Katwijk heeft de Kustwacht met groot materieel en hulp van badgasten gezocht naar een mogelijke drenkeling. De zoekactie is inmiddels beÃ«indigd, mede omdat er niemand als vermist is opgegeven.
In de loop van de dag zijn toegangswegen naar onder meer Zandvoort, Castricum, Bergen en Egmond aan Zee afgesloten omdat alle parkeerplaatsen vol waren. Ook de ANWB, Rijkswaterstaat en NS kwamen met een oproep om niet meer naar de stranden te komen.
Op het hoogtepunt, vanochtend om 11.30 uur, stond er 412 kilometer file.