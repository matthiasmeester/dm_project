Het aantal mensen dat door het coronavirus is overleden, nam tot vandaag 10.00 uur met 142 toe, meldt het RIVM. Dat is vrijwel gelijk aan gisteren, toen er 144 nieuwe doden werden gemeld. Voor zover bekend zijn in Nederland nu 3601 mensen overleden in verband met covid-19, de ziekte die door het virus wordt veroorzaakt.
Vandaag was er voor het eerst een dode in de leeftijdscategorie 15-19 jaar. Het RIVM meldt dat het slachtoffer meerderjarig is, en hij of zij had al andere gezondheidsklachten.
Om te kunnen beoordelen of de verspreiding van het virus in Nederland langzaam aan het afnemen is, kijkt het RIVM vooral naar de nieuwe ziekenhuisopnames. Dat zijn er vandaag 129; het laagste aantal sinds 19 maart, toen er 81 nieuwe opnames waren. In de piekweek van 30 maart waren er twee uitschieters boven de 600.
Die ziekenhuisopnames vertonen momenteel nog steeds een dalende lijn, bevestigt het RIVM. Die daling geldt ook voor de sterftecijfers, maar minder snel. Dat heeft te maken met de langere tijd tussen ziek worden en overlijden, denkt het instituut.
In totaal zijn er nu 9594 Nederlanders met een coronabesmetting die in het ziekenhuis opgenomen zijn geweest. Minder dan de helft ligt er nog.
Het RIVM wijst erop dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. Als dat op sommige dagen meer gebeurt dan op andere dagen, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Overigens telt het RIVM alleen overledenen mee die positief zijn getest op het coronavirus. Het CBS publiceerde gisteren weer cijfers die een indruk geven van het aantal mogelijke 'verborgen' coronadoden. Tot nu toe blijkt daaruit dat het aantal doden ongeveer twee keer hoger is dan door het RIVM wordt gemeld.
Het gaat bij deze totale 'oversterfte' vooral om mensen die overlijden buiten het ziekenhuis, zoals in verpleeghuizen. Die werden tot dusver nauwelijks getest en dus ook niet meegeteld als coronaslachtoffer.
Opvallend vandaag is zoals gezegd dat er voor het eerst ook een 18- of 19-jarige is overleden. Deze persoon had al een of meerdere ziektes onder de leden, zoals voor de meeste overledenen geldt. Tot nu toe waren de drie jongste doden in de leeftijdscategorie 20-29. Verreweg de meeste overledenen zijn boven de 70.
Het aantal coronapatiënten op de intensive care daalde opnieuw, naar 1201. Dat waren 34 gevulde IC-bedden minder dan een dag eerder. Op het dieptepunt van de crisis steeg de bezetting van de IC-bedden met meer dan 100 per dag.
Voorzitter Ernst Kuipers van het Landelijk Netwerk Acute Zorg benadrukt nog eens dat "de gestage verdere daling" het mogelijk maakt om andere belangrijke zorg operaties in ziekenhuizen weer in te plannen. Op dit moment zijn er maar 356 bedden in gebruik door patiënten die geen corona hebben. In normale tijden zijn dit er rond de 800.
Van de 1201 Nederlandse IC-patiënten met corona liggen er 52 in Duitse ziekenhuizen, hetzelfde aantal als vrijdag.
Diederik Gommers zei eerder namens de Nederlandse Vereniging voor Intensive Care dat de landelijke maatregelen pas versoepeld kunnen worden als er niet meer dan 700 coronapatiënten op de IC liggen. Jaap van Dissel van het RIVM stelde donderdag in de Tweede Kamer dat hij uitgaat van maximaal 600 patiënten.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.