In Duitsland is een groep van 47 niet-begeleide kinderen uit Griekse vluchtelingenkampen aangekomen. Ze kwamen aan in Hannover na een vlucht vanuit Athene. De kinderen zijn getest op corona en zullen twee weken in quarantaine blijven.
De kinderen komen uit de overvolle vluchtelingenkampen op de Griekse eilanden Lesbos, Samos en Chios. Mensenrechtenorganisaties waarschuwen al lang voor de erbarmelijke omstandigheden daar en het gevaar voor jonge kinderen. In de groep zijn vier meisjes, de overigen zijn jongens. Sommigen van hen hebben familie om naartoe te gaan.
Begin maart werd besloten om ongeveer 1600 kinderen uit de Griekse kampen naar andere EU-lidstaten te brengen. Duitsland heeft beloofd om 350 kinderen uit de kampen toe te laten in het land. Woensdag kwamen al twaalf kinderen aan in Luxemburg. De Duitse binnenlandminister Horst Seehofer zei eerder te hopen dat andere EU-landen ook kinderen uit de kampen zullen opvangen.
Bij het vertrek van de kinderen herhaalde de Duitse ambassadeur in Griekenland die oproep: 
Naast Luxemburg en Duitsland heeft niet-EU-lid Zwitserland afgesproken twintig kinderen op te nemen in de komende dagen. Ook Frankrijk, Finland, Ierland, Kroatië, Portugal, Litouwen, Bulgarije en België hebben ingestemd.
Nederlandse gemeentes zijn bereid 500 kinderen op te vangen, maar het kabinet wil dat niet. Staatssecretaris van Justitie en Veiligheid Broekers-Knol (VVD) zei vorige week in antwoord op Kamervragen dat herplaatsing "contraproductief" werkt en mensensmokkel in stand houdt. Volgens haar moeten mensen die geen recht hebben op asiel versneld terugkeren, om de situatie op de eilanden beter te maken.
Unicef roept vandaag de Nederlandse regering op om de kinderen zo snel mogelijk op te nemen. "Het opvangen van kwetsbare kinderen, zeker in deze tijden van corona, is een mensenrechtenverplichting voor alle Europese landen", zegt Suzanne Laszlo, de directeur van Unicef Nederland. "Elke dag die kinderen daar doorbrengen, is een dag te veel."
In de kampen op de Griekse eilanden zijn 1637 alleenreizende minderjarige vluchtelingen geregistreerd. In heel Griekenland zijn ongeveer 5300 vluchtelingenkinderen, van wie er meer dan 3000 buiten in onveilige en moeilijke omstandigheden leven.