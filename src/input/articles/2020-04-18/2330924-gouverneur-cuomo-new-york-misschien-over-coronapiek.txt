De zwaarst getroffen Amerikaanse staat New York is wellicht over de piek van de coronacrisis heen. Dat zei gouverneur Andrew Cuomo bij zijn dagelijkse persconferentie over de meest recente ontwikkelingen. In de afgelopen 24 uur zijn 540 nieuwe coronadoden geregistreerd, de geringste toename sinds 1 april.
Het aantal coronapatiënten dat in ziekenhuizen wordt opgenomen, daalde voor de derde achtereenvolgende dag. Gisteren kwamen er 2000 ziekenhuispatiënten met coronaklachten bij, "nog altijd een overweldigend aantal", aldus Cuomo.
"Als je naar de afgelopen drie dagen kijkt, zou je kunnen beweren dat we de piek zijn gepasseerd en nu op de weg terug zijn. Dat zou erg goed nieuws zijn", zei Cuomo behoedzaam. Ook het aantal patiënten dat op de IC behandeld wordt, neemt af. Hoewel de spoedafdelingen niet meer overvol zijn, is er nog geen punt bereikt waarop gedacht kan worden aan een versoepeling van de coronabeperkingen, zei de gouverneur ook.
Sinds de eerste coronadode in de staat New York op 1 maart werd gemeld, zijn zeker 13.000 inwoners aan de gevolgen van het virus overleden. Daarbij zijn 4000 sterfgevallen in New York City, doden gerelateerd aan covid-19 maar niet getest, niet meegerekend. Het merendeel van deze doden is gevallen in verzorgings- en verpleeghuizen.
Cuomo waarschuwde dat de tehuizen voor ouderen een enorm coronarisico vormen. Ze hebben vaak te weinig personeel, veel verzorgenden zijn ziek en de populatie is uiterst kwetsbaar.