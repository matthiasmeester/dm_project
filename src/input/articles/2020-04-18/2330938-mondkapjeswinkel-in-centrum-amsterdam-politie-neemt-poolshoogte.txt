De politie heeft een kijkje genomen bij een mondkapjeswinkel in de Amsterdamse Jordaan. Daar zouden gecertificeerde chirurgische FFP2-mondkapjes verkocht worden voor 9 euro per stuk. Drie stuks kosten 25 euro. Er mag alleen contant afgerekend worden.
"Een bijzondere situatie", zegt een politieagent ter plekke. Op verzoek van hun wijkchef zijn ze vanavond naar de winkel gegaan. In de ruimte liggen een hoop dozen met ogenschijnlijk mondkapjes. "Een vreemde situatie, maar de gemeente moet kijken wat hiermee moet gebeuren, die hebben boa's die het gebruik van het pand controleren."
Een woordvoerder van het stadsdeel Amsterdam Centrum zegt dat de verkoop van mondkapjes niet is verboden. Wel vindt het stadsdeel het "niet echt netjes" wat er in de winkel gebeurt.
Op sociale media wordt met verontwaardiging gereageerd op de verkoop van de maskers, omdat ze hard nodig zijn in de zorg. In ziekenhuizen en zorginstellingen is schaarste en mede om die reden adviseert de landelijke overheid tegen het dragen van mondkapjes voor niet-zorgmedewerkers.
RTL Nieuws sprak de verkoper, die de handel naar eigen zeggen begon nadat zijn ijssalon dicht moest. Hij begon met verkopen om de huur te kunnen betalen. "Er is wel degelijk aan te komen, er wordt gewoon geleverd", zegt hij. "Je moet alleen wat dieper zoeken en de hoofdprijs willen betalen."
GroenLinks-raadslid Imane Nadif zegt tegen AT5 dat ze het college van burgemeester en wethouders gaat vragen om in te grijpen. "Dit virus moeten we samen bestrijden en niet gaan zien als verdienmodel. Deze ontwikkeling baart ons zorgen", zegt ze.
Maar wie hier precies toezicht op houdt, is onduidelijk. Overheidsdiensten wijzen naar elkaar als het gaat om de handhaving. De politie zegt dat de gemeente Amsterdam verantwoordelijk is, maar het stadsdeel Centrum wijst naar de Nationale Voedsel en Warenautoriteit (NVWA), die naar de Inspectie Gezondheidszorg en Jeugd (IGJ) wijst, die weer doorverwijst naar de Inspectie Sociale Zaken en Werkgelegenheid (SZW).
De Inspectie SZW zegt tegen de NOS te controleren wat er het land binnenkomt aan mondmaskers. Ook controleert de dienst alleen op beschermingsmiddelen voor op het werk, daarbuiten zou het de verantwoordelijkheid van de NVWA zijn.
"Maar iedereen mag verkopen wat hij wil verkopen in z'n winkel. Er is geen verbod om mondkapjes te verkopen." Wel kan de Inspectie gaan controleren of de certificering van de maskers klopt, maar dat gebeurt alleen als iemand een klacht indient.