Bij een brand in een appartement in Landgraaf zijn vannacht twee mensen overleden. Twee anderen zijn voor medische controle naar het ziekenhuis gebracht. Over de identiteit van de doden is officieel nog niets bekend, maar in de buurt wordt gesproken van een bejaard echtpaar, zegt een verslaggever van L1.
De brand brak rond 01.30 uur uit door nog onbekende oorzaak. Een deel van het appartementencomplex werd ontruimd. Een bewoner zegt tegen de regionale omroep: "Op stel en sprong moest ik weg. Ik kon niets meenemen en stond op blote voeten buiten. Ik moest schoenen lenen."
De politie is nu bezig met tactisch en forensisch onderzoek. "We houden vooralsnog rekening met alle scenario's", aldus een woordvoerder tegen 1Limburg.
Vier appartementen naast de uitgebrande woning hebben ook brandschade opgelopen. Burgemeester Raymond Vlecken van Landgraaf heeft op Twitter zijn medeleven getoond met de nabestaanden.