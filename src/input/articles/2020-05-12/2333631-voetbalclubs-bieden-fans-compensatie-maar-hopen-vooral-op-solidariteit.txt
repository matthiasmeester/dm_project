Clubs uit de ere- en eerste divisie hebben hun fans diverse opties geboden om gemiste wedstrijden uit het voortijdig afgebroken seizoen te compenseren.
Korting op nieuwe seizoenkaarten, vouchers voor webshops en vrijkaarten voor het nieuwe seizoen behoren tot de mogelijkheden. Het liefst zien de clubs echter dat de fans in crisistijd solidair zijn en geen gebruik maken van de compensatiemogelijkheden.
De KNVB legde wegens de uitbraak van het coronavirus de wedstrijden in de ere- en eerste divisie stil. Inmiddels is duidelijk geworden dat het huidige seizoen niet meer wordt afgemaakt en dat er op zijn vroegst vanaf 1 september weer gespeeld kan worden in het betaalde voetbal, zeer waarschijnlijk een tijd zonder publiek.
In de eredivisie moesten nog acht speelronden en twee inhaalduels worden afgewerkt. De meeste clubs brachten dinsdag hun achterban op de hoogte van de compensatieregelingen. Wat doen de clubs zoal?
Ajax biedt drie opties ter tegemoetkoming voor de vier gemiste thuisduels: fans kunnen het bedrag dat zij hebben betaald voor de wedstrijden tegen FC Twente, PEC Zwolle, Vitesse en VVV-Venlo besteden aan merchandise en nieuwe losse tickets voor het aankomende seizoen.
Ze kunnen het geld echter ook cash terugkrijgen. Daarnaast is er mogelijkheid om af te zien van een compensatie. Seizoenkaarthouders kunnen 15 procent van de aanschafwaarde van hun seizoenkaart terugkrijgen, of het bedrag besteden aan een nieuwe seizoenkaart, merchandise of losse kaarten voor het nieuwe seizoen. De AFCA-supportersclub liet al weten af te zien van compensatie.
Ook AZ wil de fans met kaarten voor het seizoen 2019-2020 tegemoetkomen voor de gemiste wedstrijden. Dat kan door geen gebruik te maken van eventuele compensatie (een soort donatie), een korting van 12 procent op de nieuwe seizoenkaart of 25 procent van een halve seizoenkaart (geldig tot juni 2022) of gratis het nieuwe uitshirt van de ploeg.
Ook de fans van PSV ontvingen dinsdag een tegemoetkomingsregeling voor afgelaste duels. De clubkaarthouders en kopers van reeds verkochte losse kaarten (ook het vrouwenduel PSV - Ajax) kunnen ervoor kiezen af te zien van de compensatieregeling om op die manier de club te steunen. Daarvoor krijgen ze dan wel een voucher voor korting op producten uit de PSV-shop.
Verder wordt 15 procent korting gegeven op een ticket of seizoenkaart voor de volgende voetbaljaargang. Wie geld terug wil krijgen voor de gemiste duels, moet zich bij de club melden. Maar supporters zien massaal af van tegemoetkoming. 
PSV gaat ook werken met een all-in-seizoenkaart, die geldt voor alle thuisduels in de eredivisie, het bekertoernooi en in Europees verband.
Feyenoord vraagt de fans ook achter de club te blijven staan. De Rotterdammers, die onder Dick Advocaat aan een opmerkelijke revival bezig waren toen de competitie werd gestopt, bieden de volgende opties: de club steunen door af te zien van compensatie, een tegemoetkoming voor de seizoenkaart ter waarde van 15 procent van de prijs (korting op aanschaf nieuwe seizoenkaart, een voucher voor de fanshop of een voucher bij sponsor Droomparken).
Al snel werd duidelijk dat Het Legioen massaal zal meedenken met de club. Duizenden supporters hebben al aangegeven af te zien van compensatie.
Fans van sc Heerenveen kunnen, als ze dat willen, een voucher krijgen voor de wedstrijden die de club volgend seizoen speelt in het eigen stadion tegen FC Emmen, PSV en FC Twente. Die thuiswedstrijden gingen in het voortijdig afgebroken seizoen niet door.
Mochten die duels niet met publiek gespeeld kunnen worden, dan kunnen de fans een ander duel kiezen. "Maar mocht je hier van afzien, help je in deze tijd met de gebaar jouw club enorm", laat de club weten.
Supporters van VVV krijgen ook verschillende opties voorgeschoteld. De club uit Venlo heeft voor seizoenkaarthouders, voor houders van flexkaarten en voor fans met losse tickets twee opties gegeven. 
De supporters van Willem II hoeven geen verhoging van de prijs voor een seizoenkaart te verwachten. Die verhoging wordt met minimaal een jaar uitgesteld.
Ook zal het bezoek van de eerste Europese wedstrijd gratis zijn op vertoon van de nieuwe seizoenskaart of businesskaart. Verder laat Willem II zelf al weten dat veel fans niet om financiÃ«le vergoeding vragen voor de niet-gespeelde wedstrijden van het seizoen 2019/2020.
Voorzitter Matthijs Keuning van Supporterscollectief Nederland denkt dat veel fans de tegemoetkoming laten zitten om op die manier hun club te steunen. "Uit de reacties van veel fans zou dat best eens zo kunnen zijn."