De veroordeling van Michael P., de man die in 2017 Anne Faber verkrachtte en om het leven bracht, kan in stand blijven. Dat adviseert de advocaat-generaal bij de Hoge Raad. Wel vindt de advocaat-generaal dat de zaak op het punt van de strafoplegging opnieuw moet worden beoordeeld.
Zijn advies heeft betrekking op de twee cassatieklachten die de advocaten van P. hebben ingediend. Zij willen dat de Hoge Raad de veroordeling vernietigt. Voor de zomer wil de Hoge Raad uitspraak doen.
Bij de aanhouding van Michael P. is er gedreigd met geweld en geweld gebruikt. Verder is hem toen niet verteld dat hij het recht heeft om te zwijgen. Het gerechtshof stelde eerder vast dat daarmee de rechten van P. zijn geschonden en dat dit een onherstelbaar vormverzuim is. Maar het hof verbond aan deze conclusie geen gevolgen voor de strafoplegging, bijvoorbeeld door P. een lagere straf op te leggen.
De advocaat-generaal vindt dat het hof onvoldoende duidelijk heeft gemaakt waarom dat niet is gebeurd. Hij adviseert daarom de uitspraak op het punt van de strafoplegging te vernietigen en opnieuw te laten beoordelen.
Michael P. werd vorig jaar door het gerechtshof in Arnhem tot 28 jaar en tbs veroordeeld. Faber verdween tijdens een fietstocht in de buurt van Den Dolder, waar P. vastzat voor zedendelicten en waar hij werd behandeld. Tijdens een verlof sloeg hij toe. Het lichaam van Faber werd twee weken later op aanwijzing van P. door de politie gevonden.