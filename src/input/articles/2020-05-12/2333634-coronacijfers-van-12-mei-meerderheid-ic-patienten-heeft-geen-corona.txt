Voor het eerst zijn de patiënten op de Nederlandse IC's met covid-19 niet langer in de meerderheid. Op dit moment liggen er 451 coronapatiënten op een Nederlanse intensive care en 12 in Duitsland. Dat zijn er 35 minder dan gisteren. Daarnaast zijn er 462 patiënten zonder corona op de Nederlandse intensive care.
Hoewel de IC-bezetting nu een stuk lager is dan het hoogtepunt van 1424, wordt de intensive care nog steeds buitensporig belast door covid-patiënten, zei Diederik Gommers van de vereniging van IC-artsen gisteren.
Het aantal doden in verband met het coronavirus is gestegen met 54. Gisteren kwamen er 16 overledenen bij. In totaal zijn er in Nederland nu 5510 overledenen van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 35 nieuwe ziekenhuisopnames gemeld. Dat is vergelijkbaar met vorige week, toen er gemiddeld per dag 45 nieuwe ziekenhuisopnames werden gemeld. In totaal zijn er nu 11.126 mensen in Nederland die vanwege het coronavirus in het ziekenhuis liggen of hebben gelegen.
Het instituut wijst er daarbij op dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. In het weekend is dat effect nog wat groter: veel mensen die in het weekend overlijden worden pas na het weekend gemeld. Daardoor is het aantal doden dat op dinsdag gemeld wordt altijd wat groter dan op zondag en maandag.
Nog steeds sterven er meer mensen in verband met het coronavirus dan terug te vinden is in de officiële RIVM-cijfers.
In de week van 27 april tot en met 3 mei overleden er bijna 3300 mensen in Nederland. Dat waren er 550 meer dan gebruikelijk in deze tijd van het jaar.
In diezelfde week kreeg het RIVM 400 meldingen van overlijdensgevallen van mensen die positief waren getest op corona. Dat betekent dat er vermoedelijk zo'n 150 mensen niet in de RIVM-statistieken terug te vinden waren, bijvoorbeeld omdat zij thuis zijn gestorven aan covid-19, zonder dat de ziekte officieel bij hen is vastgesteld. Dat is overigens veel minder dan een maand geleden: toen werd vermoedelijk de helft van alle coronadoden niet door het RIVM gemeld.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.