In Afghanistan zijn bij twee aanslagen vermoedelijk meer dan dertig mensen gedood en nog eens tientallen gewond geraakt. Eerst was er een aanslag op een kraamkliniek van Artsen zonder Grenzen in de hoofdstad Kabul. Later blies op een andere plaats in het oosten van het land een zelfmoordterrorist zich op bij een begrafenis.
Gewapende mannen vielen de kraamkliniek vanochtend vroeg aan. Daarbij zouden ook explosieven tot ontploffing zijn gebracht. Er zouden zeker zestien doden zijn, onder wie twee pasgeboren baby's. Ook zijn er zeker vijftien gewonden.
Afghaanse veiligheidstroepen omsingelden het gebouw en hebben een onbekend aantal vrouwen en baby's veilig naar buiten gebracht.
Getuigen van de aanslag vertellen hoe de aanval op de kraamkliniek werd geopend:
Later vanochtend blies een zelfmoordterrorist zich op bij de begrafenis van een lokale politiechef. Dat was in de buurt van de stad Jalalabad, ook in het oosten van het land, bij de grens met Pakistan. Bij die aanslag zouden zeker 24 mensen zijn omgekomen en tientallen gewond zijn geraakt.
De begrafenis werd bijgewoond door veel regionale bestuurders en een Afghaans parlementslid.
De afgelopen maanden zijn in Afghanistan geregeld aanslagen gepleegd door IS. Of die terroristen ook voor de twee aanslagen van vanochtend verantwoordelijk zijn, is niet bekend.
Ook de Taliban zijn actief in het oosten van het land, maar zij hebben gezegd dat ze in elk geval niet achter de aanslagen zitten.
Gisteren maakten de Afghaanse autoriteiten bekend dat ze drie hooggeplaatste IS'ers hebben opgepakt, onder wie een regionale leider. Vorige week werden bij een politieactie enkele andere IS-strijders gedood.