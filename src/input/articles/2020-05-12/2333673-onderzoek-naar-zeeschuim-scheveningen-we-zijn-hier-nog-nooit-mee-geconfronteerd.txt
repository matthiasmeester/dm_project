Het Koninklijk Nederlands Instituut voor Onderzoek der Zee (NIOZ) onderzoekt het zeeschuim dat ertoe leidde dat ervaren surfers in Scheveningen maandagavond in de problemen kwamen. "We zijn hier nog niet eerder mee geconfronteerd, dus willen we alles uitsluiten."
Onderzoeker Katja Philippart van het NIOZ heeft monsters genomen van het schuim. "Allereerst willen we vaststellen dat het inderdaad de schuimalg is waarvan we denken dat 'ie het is. Daarnaast kijken we naar de omstandigheden waarin er zoveel schuim kan ontstaan. Als we iets vinden dat afwijkend is, dan kunnen we mogelijk voortaan een waarschuwing afgeven aan watersporters."
Het gaat volgens de onderzoekers om Phaeocystis globosa: zeeschuim dat in deze tijd van het jaar bloeit. Hierbij komt als restproduct eiwit vrij en krijg je slijmerig water. Als er dan harde wind staat, dan klopt dat op. Eigenlijk net zoals je melk opschuimt voor koffie."
Surfers weten hoe ze moeten omgaan met schuim, weet Pat Smith, nachtburgemeester van Den Haag en zelf surfer. "Ze hebben geen risico's genomen, het was een samenloop van omstandigheden. De elementen keerden zich tegen hen, doordat de windrichting heel snel veranderde."
Smith heeft zelf ook wel eens door schuim gesurfd, maar zo'n dikke laag schuim heeft hij niet eerder gezien. "Het schuim kwam over de rand van het havenhoofd: die rand is 3,5 meter hoog." Volgens Smith voelt het schuim als een soort kleverige pasta. "Je raakt dan gedesoriÃ«nteerd: dan weet je niet meer wat boven, onder, links of rechts is. Ook al ben je een prof en stressbestendig. Dit is botte pech."
Ook deze ervaren surfer beschrijft hoe gevaarlijk schuim kan zijn: 
Het NIOZ doet al veertig jaar onderzoek naar schuimalgen in zee. "Er was nu heel veel schuim, mogelijk ook met een grote hoeveelheid algen. Dat zou kunnen komen doordat het afgelopen dagen bijzonder mooi weer was, gevolgd door storm. We moeten weten hoe deze bloei zich verhoudt tot voorgaande jaren."
Dat zeeschuim gevaarlijk zou kunnen zijn of mensen erin zouden kunnen stikken, is niet bekend bij onderzoekers van het NIOZ. "Ook niet bij zeezoogdieren", zegt Philippart. "Dit schuim komt voor in de branding. Daar zijn doorgaans niet veel dieren te vinden."
Of er mogelijk giftige stoffen in het water zaten wordt door het NIOZ niet onderzocht. Het instituut heeft de monsters op het strand van Texel genomen. "Gezien de zeestromen, kun je ervan uitgaan dat dit hetzelfde soort schuim is."
Een politiewoordvoerder laat weten dat er op het strand van Scheveningen geen monster is genomen.
Het onderzoek van het NIOZ is naar verwachting binnen enkele weken klaar. "Ook al kunnen we vanwege de coronamaatregelen niet samenkomen in een laboratorium, we zijn ons bewust van de urgentie van dit onderzoek. Iedereen wil weten wat er is gebeurd."