Hulpverleners in Scheveningen hebben vanmorgen lichamen van nog drie vermiste watersporters gevonden. Twee konden worden geborgen, maar het derde lichaam is door de stroming en golven meegenomen, voordat hulpverleners erbij konden komen.
Zeker is nu dat door nog onbekende oorzaak sinds gisteren vijf watersporters zijn gestorven. Twee slachtoffers stierven gisteren, kort nadat ze door hulpverleners op de wal waren gebracht.
Mensen uit de surfwereld die de situatie in Scheveningen kennen, zeggen dat onder de omgekomen slachtoffers ervaren bodysurfers zijn. Ze denken dat de slachtoffers door de harde wind en een tegengestelde stroming in moeilijkheden zijn gekomen. Mogelijk heeft ook de grote hoeveelheid schuim op de golven een rol gespeeld.
Hulpdiensten waren sinds vanochtend 06.00 uur op zoek naar de drie vermiste personen. De Koninklijke Nederlandse Redding Maatschappij zette vier reddingsboten in, de kustwacht zocht vanuit de lucht met een helikopter. Ook op het strand werd gezocht.
"De wind en de stroming zijn minder dan gisteravond, maar er is nog wel veel schuim en dat bemoeilijkt de zoektocht", zei Edwin Granneman van de kustwacht in het NOS Radio 1 Journaal. "Af en toe gaat de helikopter wat laag hangen om het schuim weg te blazen en een beter zicht te krijgen."
Verslaggever Tanja Braun vanuit Scheveningen:
Gisteren rond 19.15 uur raakten watersporters, onder wie surfers, ter hoogte van het Noordelijk Havenhoofd in de problemen. Vermoedelijk kwam dat door de harde wind. Sommigen konden zichzelf in veiligheid brengen, zeven anderen werden door hulpverleners uit zee gehaald. Twee van hen zijn ondanks het krijgen van medische hulp overleden. De zoektocht naar vermisten moest bij het vallen van de nacht worden gestaakt.