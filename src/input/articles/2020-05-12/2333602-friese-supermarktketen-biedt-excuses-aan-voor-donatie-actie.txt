De Friese supermarktketen Poiesz, met 69 vestigingen in Noord-Nederland, biedt excuses aan voor een donatie-actie. Hierbij gaat geld van de vleesverkoop naar de Vogelbescherming. Het gaat om 10 eurocent van elk pak hamburgers of worst dat wordt verkocht.
De vogelorganisatie zegt hier niets van te weten en staat er ook niet achter. "Ik kreeg de actie zondagavond doorgestuurd van iemand, die vroeg: weten jullie dat en wat vinden jullie ervan?", vertelt Kees de Pater van de Vogelbescherming aan Omrop Frysl√¢n.
De organisatie wist er dus niets van, maar hun logo wordt wel gebruikt in de advertentie en er staat in dat een deel van het geld naar hen gaat. "Dat klopt dus niet. Als ons logo wordt gebruikt, wil je daar natuurlijk van op de hoogte zijn", zegt De Pater. Ook staat de Vogelbescherming niet achter het vleesproduct. "Als het nou een product was dat ten goede komt aan de weidevogels dan is het een ander verhaal. In dit geval is er geen directe link."
De donaties die afkomstig zijn uit de advertentie gaan naar een fonds van het zuivelmerk Weide Weelde, dat zich inzet voor de bescherming van weidevogels. De Vogelbescherming is alleen betrokken bij de beoordeling van de projecten die uit het fonds van Weide Weelde gefinancierd worden. "Het geld komt wel ten goede aan natuurprojecten, maar het gaat niet direct naar ons toe", zegt De Pater.
Op de eigen website heeft Poiesz een reactie geschreven naar aanleiding van de ophef: "Wij begrijpen dat het door sommige mensen als ongewenst is ervaren dat er vleesproducten worden aangeboden voor een donatie-actie ten behoeve van de natuur in het noorden. Poiesz biedt hiervoor haar welgemeende excuses aan."
Volgens de supermarkt zijn de bedoelingen positief en is er intussen contact geweest met de Vogelbescherming. De actieproducten voor de komende weken zijn afgestemd met de vogelorganisatie.