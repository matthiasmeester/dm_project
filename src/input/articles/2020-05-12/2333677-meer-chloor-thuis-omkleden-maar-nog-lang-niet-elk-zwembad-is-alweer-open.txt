Sinds maandag mogen binnenzwembaden hun deuren weer openen, maar het overgrote deel is nog dicht. Het kwam voor de branche als verrassing toen het kabinet vorige week bekendmaakte dat de zwembaden weer aan de slag mochten.
Door de coronacrisis waren ze sinds half maart dicht. De een was nog druk met schilderen of ander onderhoud, de ander had niet eens meer water in het bassin staan. Snel openen zat er toch niet in, was de verwachting.
"Scholen kregen drie weken voorbereiding en wij drie dagen", zegt Joyce van Eyck van zwembad 't Spilbroek in het Gelderse Neede. Ze is heel blij dat de zaak weer draait, maar daar kwam meer bij kijken dan normaal. Want er ligt een uitgebreid coronaveiligheidsprotocol.
Voor de badgasten betekent dat bijvoorbeeld dat douchen niet meer mogelijk is. Ook moeten ze vooraf hun badkleding aandoen onder de normale kleren en zo min mogelijk de wc gebruiken. Natte zwembroeken, bikini's en badpakken mogen na het zwemmen wel uit, maar alleen in afzonderlijke kleedhokjes of in een gezamenlijke ruimte als er voldoende afstand kan worden gehouden.
Extra regels of niet, de meeste zwemmers in 't Spilbroek waren vooral opgelucht om weer in het water te mogen:
Zwemmen kan alleen op afspraak. In het vanmorgen geopende zwembad De Welle kunnen mensen een baan reserveren voor een halfuur. Bij aankomst doen ze hun gewone kleren in een bak. 
"De bak met kleding neem je mee naar jouw baan. Daar staat een stoel klaar met in mijn geval nummer acht erop", vertelt een van de badgasten. Ze vindt het goed dat het zo strak is geregeld. Een andere zwemmer is minder enthousiast. "Ik ben blij dat ik weer kan zwemmen, maar ik vind dit wel een beetje een poppenkast."
Die 'poppenkast' is er natuurlijk om aan alle richtlijnen van het RIVM te voldoen, zegt André de Jeu van Vereniging Sport en Gemeenten (VSG). "Het is ontzettend leuk om weer open te mogen als zwembad, maar je wil niet de eerste zijn die weer moet sluiten."
Hij schat dat een handjevol zwembaden de startdatum van 11 mei heeft gehaald. Nederland telt er ruim 800 die publiekelijk toegankelijk zijn en in de meeste gevallen is de gemeente eigenaar. Exclusief de honderden zwembaden in pret- en vakantieparken.
Bij de Koninklijke Nederlandse Zwembond komen veel vragen binnen van zwemverenigingen. Leden willen bijvoorbeeld weten: doodt chloor het coronavirus, of met hoeveel kinderen mogen we leszwemmen? De antwoorden op dit soort vragen staan op deze website van de zwembranche.
In zwembad 't Spilbroek wordt in ieder geval iets mee chloor gebruikt dan voorheen. "Binnen dertig minuten zijn alle bacteriën en het virus geveld", zegt locatiemanager Van Eyck.
Naar verwachting opent het gros van de zwembaden volgende week of later hun deuren. Buitenbaden mochten overigens al vanaf 29 april weer zwemmers ontvangen. Maar in de praktijk zijn er weinig open.