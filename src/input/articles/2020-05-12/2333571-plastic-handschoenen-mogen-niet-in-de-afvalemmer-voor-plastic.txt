Plastic handschoenen en mondkapjes worden door de coronacrisis steeds vaker gebruikt en in de afvalbak voor plastic, metaal en drinkpakken gegooid. Bij de sorteerinstallaties van afvalbedrijf Suez in Rotterdam zien ze de laatste weken steeds meer beschermingsmiddelen tussen het plastic afval voorbijkomen.
Sinds minister Cora van Nieuwenhuizen (Infrastructuur en Waterstaat) onlangs in het tv-programma Jinek meldde dat plastic handschoenen niet door het toilet gespoeld moeten worden maar in de vuilnisbak voor plastic thuishoren, zien ze in Rotterdam een toename van deze verkeerde afvalscheiding. Ze horen namelijk weggegooid te worden in de restafvalbak.
Afvalscheider Youcef Goreine laat zien hoe hij de beschermingsmiddelen met de hand van de band moet plukken:
Zeker in het begin maakten werknemers zich zorgen: raak ik bij aanraking niet besmet? "Er waren zeker vragen, maar we hebben het onderzocht en de mensen gerust kunnen stellen", zegt manager Klaas Wierda van de Suez-vestiging in Rotterdam.
Volgens hem is het personeel sowieso goed beschermd, omdat er bijvoorbeeld ook afval uit ziekenhuizen binnenkomt. "Medewerkers hebben handschoenen aan die geen enkele stof doorlaten, op bepaalde plekken dragen ze mondkapjes. Dus volgens ons zijn ze optimaal beschermd."
De mondkapjes en plastic handschoenen moeten dus bij het restafval. "En dan wordt het verbrand", zegt Wierda.