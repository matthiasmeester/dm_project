Een 104-jarige man uit Hilversum is jarenlang bestolen door een vrouw die hem 'hielp' met zijn bankzaken. Ze maakte hem volgens de politie 100.000 euro afhandig.
De 47-jarige vrouw uit Kortenhoef en een 66-jarige man uit dezelfde plaats zijn vandaag aangehouden.
De Hilversummer besloot zes jaar geleden zijn geldzaken uit te besteden aan de vrouw die hij al geruime tijd kende. De vrouw had een volmacht voor zijn betaal- en spaarrekeningen, schrijft NH Nieuws.
De man kreeg argwaan toen er regelmatig aanmaningen binnenkwamen. Hij vroeg inzicht in zijn bankafschriften, maar die kreeg hij niet. Met hulp van een ander lukte het de man toch om een overzicht te krijgen van zijn financiÃ«n. Er bleek bijna 80.000 euro te zijn verdwenen tussen 2014 en 2018.
De vrouw streek ook de AOW-uitkering van de man op en incasseerde de opbrengst van de verkoop van zijn auto. Ze stal in totaal ongeveer 100.000 euro. Van het geld ging ze op vakantie, bezocht ze schoonheidssalons en kocht ze spullen via internet.
Het 104-jarige slachtoffer deed vorig jaar aangifte. Het recherche-onderzoek leidde tot de aanhouding van de vrouw en de man uit Kortenhoef. Welke rol hij heeft gespeeld, wordt nog uitgezocht. 