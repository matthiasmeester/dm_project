Goedemorgen! Het is vandaag tien jaar geleden dat een toestel met 71 Nederlanders aan boord neerstortte in de Libische hoofdstad Tripoli en de branche van sportscholen praat vandaag met minister Van Rijn. Ze willen eerder dan 1 september open.
Deze wekdienst liever luisteren? Dat kan hier:
Eerst het weer, vooral in het noorden vallen vandaag enkele buien. Verder schijnt af en toe de zon en wordt het vanmiddag 11 tot 14 graden. Er staat een matige noordwestenwind. Woensdag verandert er weinig, daarna blijft het droog en wordt het ook wat zonniger. 
Moet je vandaag de weg op? Hier vind je het overzicht van de werkzaamheden. Check hier de aangepaste dienstregeling voor het spoor.
In de coronacrisis is het geweld tegen de politie toegenomen, blijkt uit gegevens die de politie aan de NOS heeft verstrekt. In april nam het aantal incidenten sterk toe. In de week van 6 april lag het aantal keren dat de politie met geweld te maken kreeg 40 procent hoger dan de laatste week vóór de coronacrisis. De politie noemt onder andere de 'coronaspugers' als voorbeeld van incidenten.
Madagaskar claimt een 'wondermiddel' te hebben ontwikkeld tegen het coronavirus. Een kruidendrankje met de naam 'Covid-Organics' kan volgens de president van het Oost-Afrikaanse eiland besmettingen voorkomen én coronapatiënten genezen. Leiders van veel andere Afrikaanse landen tonen ook interesse in Covid-Organics.
"Schoolkinderen zouden dit drankje moeten krijgen en het gedurende de dag moeten drinken", zei de president tijdens de presentatie van het middel. Wereldgezondheidsorganisatie WHO is kritisch en zegt dat er geen enkel bewijs is voor de werkzaamheid van het drankje.
Fijne dag!