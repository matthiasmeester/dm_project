De forensische 'second opinion' in het onderzoek naar de dood van Dascha Graafsma heeft de eerdere conclusies in het onderzoek bevestigd. Dat betekent dat het onderzoek niet wordt heropend.
Dascha Graafsma kwam in 2015 op 16-jarige leeftijd om het leven. Na een avondje stappen kwam zij tussen Hilversum en station Hollandsche Rading onder een trein.
De second opinion heeft volgens het OM geen nieuwe inzichten opgeleverd. Ook de reflectiekamer die naar het verloop van het onderzoek heeft gekeken, komt tot de conclusie dat er geen aanwijzingen zijn dat Dascha door een misdrijf om het leven is gekomen.
Het OM constateerde in het eerste onderzoek dat Dascha waarschijnlijk zelfmoord had gepleegd, maar haar nabestaanden weigerden zich bij die conclusie neer te leggen. Er werd onder andere een particulier onderzoeksteam ingezet om nader onderzoek te doen. Zo bestond er bij nabestaanden het vermoeden dat zij tegen haar zin in drugs toegediend had gekregen, schrijft NH Nieuws.
Naar aanleiding van dat rapport werd besloten om deskundigen in te schakelen voor een second opinion. Forensische experts van een andere politie eenheid bevestigen volgens het OM het beeld dat in het eerste forensische onderzoek werd geschetst. In een toelichting op het afsluiten van het onderzoek schrijft het OM dat "de inzet van opsporingsmiddelen wettelijk alleen toegestaan wanneer er sprake is van een strafrechtelijke verdenking. In deze tragische zaak is dat na het gedane onderzoek niet meer het geval."