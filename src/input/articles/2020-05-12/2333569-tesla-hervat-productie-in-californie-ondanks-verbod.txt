Tesla-baas Elon Musk heeft de autofabriek in Fremont in Californië heropend. Hij gaat daarmee in tegen de lokale autoriteiten, die hadden besloten dat de fabriek vanwege de coronamaatregelen langer dicht moest blijven.
Musk laat op Twitter blijken dat hij zich bewust is van de risico's. Als iemand wordt gearresteerd, zal ik vragen of ze alleen mij meenemen, schrijft hij.
Fremont ligt in Alameda County, een regio in het westen van Californië. Vanwege de strenge coronamaatregelen in het gebied, en de gedwongen sluiting die daarop volgde, dreigde Musk afgelopen weekend al om de fabriek en het Tesla-hoofdkantoor weg te halen uit Californië.
Alameda County zegt in een reactie op de fabrieksopening dat Tesla niet kan werken zonder een goedgekeurd veiligheidsplan. Dat moet nu op korte termijn worden ingediend. Ook zegt het regiobestuur te hopen dat "extra handhavingsmaatregelen" voor Tesla niet nodig zijn. Op overtreding van de coronamaatregelen staat normaal gesproken een boete.
Tesla bouwt in Fremont de elektrische auto's Model S, Model X en Model 3. In de fabriek werken zo'n 10.000 mensen.
Het is de enige Amerikaanse productieplaats van Tesla. Het bedrijf heeft ook een fabriek in China en is begonnen aan een Europese fabriek bij Berlijn.
Gouverneur Newsom van Californië en de Amerikaanse minister van Financiën Mnuchin zeiden eerder los van elkaar dat Californië alles moet doen om Tesla te behouden. "Ik heb grote eerbied voor hun technologie, hun innovatieve geest en hun leiderschap", zei Newsom over het bedrijf.