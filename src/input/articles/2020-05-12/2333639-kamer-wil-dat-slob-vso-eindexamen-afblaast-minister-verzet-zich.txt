De Tweede Kamer en minister Slob van Onderwijs hebben een hoogoplopend conflict over het eindexamen in het voortgezet speciaal onderwijs. Dat is de opleiding voor middelbare scholieren met een lichamelijke of psychische beperking.
Slob wil dat deze leerlingen eindexamen doen, in de vorm van een mondeling examen. Een grote meerderheid van de Kamer wil dat niet. De minister moet morgen voor een spoeddebat naar de Tweede Kamer komen.
Voor middelbare scholieren op alle reguliere scholen zijn de centrale examens vanwege de coronacrisis geschrapt, omdat een goede voorbereiding alléén via online-onderwijs niet mogelijk was. Hun examen wordt nu bepaald op basis van hun schoolonderzoeken. Leerlingen in het vso hebben geen schoolonderzoek en doen alleen staatsexamen, waarbij het mondelinge examen een belangrijk onderdeel is, benadrukt het ministerie.
Veel partijen in de Tweede Kamer dringen ook aan op het afblazen van dit mondelinge eindexamen voor vso-leerlingen. Ze hebben vanaf medio maart alleen online les gehad en hebben zich, ook vanwege hun aandoening, niet goed kunnen voorbereiden op hun examen.
Het voorgezet speciaal onderwijs is de middelbare school voor leerlingen die extra begeleiding nodig hebben. Het gaat om kinderen met een lichamelijke handicap, een leerstoornis, een langdurige ziekte of psychische- of gedragsproblemen. In het vso zitten ongeveer 37.000 leerlingen.
Leerlingen in het voortgezet speciaal onderwijs doen staatsexamen. Dat bestaat uit twee verplichte onderdelen: het centraal examen en het college-examen. Het centraal examen is geschrapt. Maar minister Slob wil het college-examen, die mondeling worden afgenomen, wel laten doorgaan.
"Zeker gezien de onzekere en spannende situatie moeten ze een diploma krijgen op basis van hun eigen schoolresultaten", zeggen CDA-Kamerlid Rog en D66-Kamerlid Van Meenen, gesteund door tien andere politieke partijen. Alleen VVD, ChristenUnie en SGP steunen het standpunt van minister.
Slob blijft erbij dat vso-leerlingen een "volwaardig diploma" moeten krijgen en dat een diploma geven op basis van alleen eigen schoolresultaten niet kan. Dat schreef hij vrijdag aan de Kamer. De wet zou hiervoor veranderd moeten worden en dat is niet te doen voor eind mei, zegt een woordvoerder van de minister. "Het is niet in het belang van de leerlingen om het diploma zomaar weg te geven", zegt zij. "Ook deze groep heeft recht op een volwaardig diploma, waarmee ze verder kunnen."
De minister wil de leerlingen wel tegemoet komen; er mag een mentor mee naar het mondeling en de leerlingen krijgen de mogelijkheid om drie herkansingen te doen.
Morgen moet in het debat duidelijk worden wat er gaat gebeuren met de groep van zo'n 5000 vso-eindexamenleerlingen.Op 25 mei beginnen de college-examens.