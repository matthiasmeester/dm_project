Sportscholen waren erg teleurgesteld toen premier Rutte vorige week zei dat ze pas op 1 september weer open mogen. Maar sinds gisteren mag buiten sporten in groepen wel weer, als je maar anderhalve meter afstand houdt. En veel sportscholen grijpen dat aan om hun diensten dan maar voor de deur aan te bieden, als daar tenminste plek is.
Zoals Sportcentrum Coach in Waalre. Daar hebben ze twee grote partytenten op het parkeerterrein voor de gym neergezet met allemaal apparatuur eronder. "Ik heb nog het RIVM gebeld of dat ok√© is, buiten sporten onder een tent", zegt directeur Richard Maatjes. "En daar zeiden ze dat het geen gevaar opleverde. De gemeente begon nog wel over het bestemmingsplan, of het wel mocht. Maar ons parkeerterrein heeft ook een bedrijfsbestemming dus het kon."
"Toen onze sporters voor het eerst weer kwamen, zagen we hele brede glimlachen", zegt Maatjes. De sportschool heeft een heel corona-protocol opgesteld. "Mensen moeten reserveren voor een tijdsblok. Als ze aankomen moeten ze eerst handgel gebruiken. En alles wat ze aanraken moeten ze zelf daarna schoonmaken. En na een tijdsblok maken wij alles nog een keer extra schoon. Ik zou het mezelf nooit kunnen vergeven als een van de deelnemers aantoonbaar door toedoen of nalatigheid van ons iets zou oplopen."
De sportschool heeft 's middags uren alleen voor ouderen. "We bellen ouderen ook op, dat ze weer kunnen komen. De een is daar heel blij mee, de ander vindt het toch nog te spannend en wil nog even wachten."
Ook bij Crossfit AKA in Amsterdam-West zijn ze deze week begonnen met buiten-workouts, op de stoep voor de gym. "Mensen vinden het leuk dat ze weer bij ons kunnen sporten", zegt eigenaar Alexander Kreuger. "Onze lesblokken zitten allemaal snel vol."
Er zijn mensen die hun lidmaatschap hebben opgezegd sinds de gedwongen sluiting. "Dat is ook goed te begrijpen, als mensen geen of minder inkomen hebben. Maar we hebben ook veel steun en loyaliteit gekregen van leden", zegt Kreuger. "Met deze lessen buiten voelt het alsof we weer voorwaarts gaan. Al is onze capaciteit nog beperkt. Normaal hebben we ruimte voor 45 mensen, nu voor maar 9."
De gym heeft geen plek voor een tent. Maar ook als het regent gaan de trainingen door. "De animo zal dan wel minder zijn. En ik kan als eigenaar dan ook wel huilen. Want onze materialen zijn er eigenlijk niet geschikt voor. Als zo'n barbell door de regen gaat roesten, kan je 'm weggooien. Het is misschien lullig voor de boeren, maar ik hoop dat het voorlopig niet regent."
Brancheorganisatie NL Actief zegt dat het per gemeente verschilt wat sportscholen wel en niet mogen buiten. "Apeldoorn is bijvoorbeeld superstreng, daar mag niks", zegt Kim van Uitert van NL Actief. "Zwolle is dan weer heel makkelijk en in Ter Apel ondersteunen ze de sportschool zelfs."
Bij Crossfit Vastberaden in Amsterdam-Oost hebben ze netjes aan de gemeente gevraagd of ze buiten voor de deur mochten sporten en dat mocht.
"Ik ben heel blij dat we mensen weer wat kunnen aanbieden", zegt eigenaar Vincent Broeder. "Vorige week was de stemming redelijk bedompt toen Rutte aankondigde dat sportscholen pas 1 september aan de beurt zijn voor heropening. Maar dit is een mogelijkheid om weer wat te doen in afwachting van betere tijden."
Een deel van de leden heeft het lidmaatschap gepauzeerd of opgezegd tijdens de sluiting. "Maar ook veel mensen hebben doorbetaald", zegt Broeder. "We hebben gezegd: als je financieel stabiel bent, help ons dan, zodat we lonen van mensen kunnen doorbetalen. En veel klanten kunnen en willen dat."
Brancheorganisatie NL Actief heeft vandaag overleg met de regering over een mogelijke eerdere opening dan 1 september. De branche heeft daarvoor ook een heel veiligheidsprotocol klaarliggen.
"We hadden verwacht dat we 1 juni weer open mochten", zegt Daniella Buurman, mede-eigenaar van Sportplaza Ter Apel. "Pas 1 september hadden we echt niet verwacht. Dus zijn we ook maar naar buiten gegaan."
De sportschool heeft een tent van 17 bij 8 meter neergezet op het parkeerterrein voor de deur, waaronder allerlei klasjes plaatsvinden. "Na elke les desinfecteren we alles. Het is een hele operatie, ook om alles hier neer te zetten. Maar zo kunnen we klanten in ieder geval iets aanbieden."