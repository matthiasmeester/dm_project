Tussen afgeleverde spullen bij een kringloopwinkel in Zwolle is een strottehoofd gevonden.
Een medewerkster deed de vondst vanochtend. "Mensen zetten hun spullen hier voor de deur neer. Toen ik vanochtend een van de afgeleverde dozen uitpakte, zat daar een dichtgeknoopt plastic tasje bij. Toen ik die openmaakte zag ik een emmertje", vertelt ze aan RTV Oost.  Samen met een collega pakte de medewerkster het verder uit. "We kregen de schrik van ons leven. Er zat een kaartje met een geboortedatum en overlijdensdatum bij. Toen hebben we de politie gebeld."
Forensische rechercheurs hebben vastgesteld dat het gaat om menselijke resten. De politie doet onderzoek naar de herkomst van het strottehoofd.