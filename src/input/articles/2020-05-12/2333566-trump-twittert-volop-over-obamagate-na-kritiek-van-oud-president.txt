President Trump haalt op Twitter hard uit naar zijn voorganger, Barack Obama. Volgens Trump stond Obama aan het hoofd van de "meest corrupte regering" in de geschiedenis van de Verenigde Staten. Hij spreekt van "Obamagate".
Die term is niet nieuw. In sommige ultraconservatieve kringen wordt het begrip gebruikt voor de theorie dat oud-president Obama betrokken was bij het FBI-onderzoek naar Michael Flynn, de voormalige veiligheidsadviseur van Trump.
Over wat Obamagate precies is, wilde Trump op zijn persconferentie niets kwijt: 
Flynn kwam in februari 2017 in opspraak omdat hij een paar weken daarvoor had gebeld met de Russische ambassadeur in Washington. Dat gesprek ging onder meer over de Amerikaanse sancties tegen Rusland, ingesteld door Obama. Tegen vice-president Pence zei Flynn dat het overleg slechts uit smalltalk bestond.
Ten tijde van het telefoongesprek was Obama nog president en was Flynn dus nog niet in functie. Dat maakte hem strafbaar. Flynn stapte uiteindelijk zelf op, amper een maand nadat hij was aangesteld als nationaal veiligheidsadviseur.
Vorige week werd de rechtszaak tegen Flynn, die nog altijd liep, geseponeerd. Oud-president Obama had daar kritiek op. In een conference call, die in handen is van Yahoo News, zei hij zaterdag dat "de rechtsstaat in het geding" is.
Met de term Obamagate impliceert president Trump dat Obama in 2017 medeverantwoordelijk was voor het instellen van het FBI-onderzoek naar Flynn, zegt correspondent Marieke de Vries. "Obama zou dat hebben willen gebruiken om Trump uit zijn ambt te zetten, is de complottheorie van sommige conservatieven."
En daarmee zou Obama dus corrupt zijn, zo redeneert Trump:
De vele tweets met de hashtag Obamagate volgen op de uitgelekte conference call van Obama. Daarin uitte de oud-president overigens niet alleen kritiek op het seponeren van de zaak-Flynn, maar ook op de corona-aanpak van president Trump. Hij noemde die aanpak een "totaal chaotische ramp".
De dag na de kritiek van Obama verstuurde Trump een reeks tweets waarin de oud-president het moest ontgelden, zegt correspondent De Vries. "Hij schuift hem de schuld van het FBI-onderzoek naar Flynn in de schoenen. De logica daarin ontbreekt overigens. Diezelfde FBI deed in die periode namelijk ook onderzoek naar Trumps tegenstander bij de verkiezingen, Hillary Clinton."
Clinton gaat er zelf van uit dat zij mede door dat onderzoek de presidentsverkiezingen van november 2016 heeft verloren.
De Obamagate-tweets komen op het moment dat het dodental door corona in de VS is opgelopen tot ruim 80.000. Door de crisis is ook het aantal werklozen tot recordhoogte gestegen, en dat terwijl er over een half jaar weer presidentsverkiezingen zijn.
"Trumps paradepaardje zou een glanzende economie moeten zijn, maar we hebben te maken met de ergste werkloosheidscijfers sinds de grote depressie begin jaren 30", zegt De Vries. "Door dit soort tweets over Obama hoopt Trump zijn achterban op een andere manier aan te spreken."