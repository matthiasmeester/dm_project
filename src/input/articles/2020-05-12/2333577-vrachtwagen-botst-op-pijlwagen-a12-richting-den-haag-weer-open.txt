De A12 richting Den Haag is tussen Zevenhuizen en Bleiswijk urenlang afgesloten geweest na een ongeluk met een vrachtwagen. Die reed daar rond 04.15 uur tegen een zogenoemde 'botsabsorber' aan. Dat is een voertuig met pijl dat bij wegwerkzaamheden wordt gebruikt om de schade bij botsingen te beperken.
Op foto's is te zien dat van de bestuurderscabine van de truck bijna niets over is. Een woordvoerder van Rijkswaterstaat zei in het NOS Radio 1 Journaal dat de vrachtwagen vol op de botsabsorber is ingereden.
Zowel de chauffeur van de vrachtwagen als van de absorber is met lichte verwondingen naar het ziekenhuis gebracht, zegt de woordvoerder. Hoe het ongeluk kon gebeuren is nog onduidelijk, daar doet de politie nu onderzoek naar.
"Om zoveel mogelijk ruimte te maken voor het onderzoek van de politie werd de weg afgesloten", zegt de woordvoerder. Inmiddels is de weg weer open. Tot ongeveer 13.00 uur was een deel van de A12 afgesloten. Inmiddels is de snelweg weer open, wel blijft de derde rijstrook dicht.