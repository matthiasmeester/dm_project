Wie zich afvraagt hoe je fit blijft in coronatijd kan een voorbeeld nemen aan de 89-jarige Carol Ankum uit Hilversum. Dagelijks traint deze oud-gitaarleraar ruim anderhalf uur op zolder. "Als je het doet, moet je het goed doen."
Fietsen op de hometrainer, of armspieren kweken met gewichten. De zolder van Carol Ankum lijkt op een sportschool. "Er zijn mensen die het snappen en er zijn mensen die zeggen: die man is geschift," vertelt hij aan NH Nieuws. "Het is een verslaving. Als ik een reclame zie met iemand op leeftijd die dankzij een stoel weer goed kan opstaan, denk ik: hup, ga wat met je lichaam doen."
Jarenlang werkte Ankum als gitaarleraar. "Nog elke dag studeer ik een paar uur toonladders en vingeroefeningen. En daarna ga ik naar zolder om te trainen", vertelt hij. Het indrukwekkendst zijn misschien wel de push-ups: 150 stuks. "Ik doe het in blokken van dertig. Dan even adempauze en door met de volgende serie."
Die sportiviteit zat er al vroeg in bij Ankum. "Toen ik een jaar of 22 was fietste ik al naar Maastricht op een gewone fiets. Bleef ik een nachtje slapen en fietste ik de volgende dag weer ruim 200 kilometer terug."
Ankum heeft de zwarte band in karate, maar merkt dat zijn lichaam toch ietsje ouder begint te worden. "Normaal kon ik op één been staan en iemand een trap geven. Nu moet ik dat uit m'n hoofd laten, ik lig zo op de grond en dan lacht m'n tegenstander",zegt hij.
Het sporten geeft Ankum zelfvertrouwen. "Ik wil mezelf op straat kunnen verdedigen, mocht dat een keer nodig zijn." Bang voor corona is hij trouwens niet. "Nee hoor, ik kan wel wat hebben. Dus ik hoop dat ik tot het einde zo fit blijf."