De Britse premier Johnson is naar de intensive care gebracht. Dat melden verschillende Britse media. Hij ligt sinds gisteravond in een ziekenhuis in Londen. Vanmorgen twitterde hij nog dat hij er goed aan toe was en dat hij een goede nacht had gehad.
Maar nu is zijn situatie verslechterd, schrijft de BBC. Volgens een officiÃ«le verklaring is Johnson nog bij bewustzijn en wordt hij niet beademd. Maar Britse media melden dat hij vandaag wel zuurstof heeft gekregen.
"Johnson zou uit voorzorg, voor het geval dat hij toch beademd moet worden, zijn overgebracht", zegt NOS-correspondent Tim de Wit. "Ze maken zich echt zorgen, dat kan je gerust zeggen. Vanochtend moesten we ons geen zorgen maken en was de opname in het ziekenhuis nog een voorzorgsmaatregel. Maar misschien was de situatie toen al slechter dan dat."
Tien dagen geleden werd vastgesteld dat de 55-jarige premier besmet is met het coronavirus. Aanvankelijk bleef hij in quarantaine. In het ziekenhuis onderging hij een aantal tests.
Minister van Buitenlandse Zaken Dominic Raab zal Johnson tijdelijk vervangen, hoe lang is niet duidelijk. Tim de Wit: "In ieder geval meerdere dagen. Johnson heeft herstel nodig."
Raab was een aantal weken geleden al aangewezen als de zogenoemde 'designated survivor', die de premier vervangt mocht hem iets overkomen. "Hij zal de komende tijd de ministerraad leiden en belangrijke beslissingen nemen", zegt De Wit. Het Britse kabinet heeft geen vicepremier.