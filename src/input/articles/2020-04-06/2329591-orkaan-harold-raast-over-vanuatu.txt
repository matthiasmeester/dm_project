Een zware orkaan heeft in grote delen van Vanuatu, een eilandengroep in de Stille Oceaan, schade aangericht. Het land is getroffen door hevige regenval en overstromingen. Orkaan Harold kwam afgelopen nacht aan land met windsnelheden tot 235 km/u en is uitgegroeid tot een orkaan van de vijfde categorie, de hoogste die er is.
De Republiek Vanuatu bestaat uit 83 eilanden met in totaal ongeveer 300.000 inwoners. De eilandengroep ligt zo'n 2000 kilometer ten noordoosten van AustraliÃ«.
Volgens het hoofd van VN-hulporganisatie Unicef Pacific is er geen communicatie meer mogelijk met andere eilanden in de Stille Oceaan. Op foto's uit Luganville, de op een na grootste stad in Vanuatu, is te zien dat daken van huizen zijn gewaaid. Er zijn geen meldingen van doden of gewonden. De orkaan is nu onderweg naar de hoofdstad Port Vila.
In Vanuatu is vanwege het coronavirus de noodtoestand van kracht. De grenzen zijn gesloten voor internationale vluchten, er is een avondklok ingesteld en bijeenkomsten van meer dan vijf mensen zijn verboden.
Vanuatu is een van de weinige landen ter wereld waar geen besmettingsgevallen bekend zijn. Toch is de overheid bang voor een uitbraak, omdat het gezondheidssysteem dat niet aan zou kunnen.
De orkaan komt uit de richting van de Salomonseilanden. Daar raakten dit weekend 27 passagiers van een veerboot vermist, nadat zij overboord waren geslagen. Vermoedelijk zijn zij door golven van het dek geslagen. Inmiddels zijn de lichamen van vijf personen uit het water gehaald. Er zijn nog 22 mensen vermist.