Bij de rechtbank in Almelo zijn zes verdachten veroordeeld tot celstraffen oplopend tot vijfeneenhalf jaar voor hun rol in een grootschalige, internationale btw-carrouselfraude. De rechter achtte vijf van hen schuldig aan valsheid in geschrifte, belastingfraude, witwassen en deelname aan een criminele organisatie. Een zesde verdachte werd vrijgesproken van deelname aan de criminele organisatie.
De verdachten maakten misbruik van belastingteruggave van btw bij de handel tussen EU-lidstaten. Op papier verhandelden ze ongeveer een half miljard euro aan elektronica, zoals computerchips, mobiele telefoons en tablets in Europa.
In werkelijkheid werden nauwelijks goederen geleverd. Bij deze zogeheten btw-carrouselfraude wordt ten onrechte btw teruggevraagd onder regels die de handel tussen EU-landen met elk een eigen btw-systeem moeten versoepelen, Jaarlijks leidt dit soort fraude tot een schadepost van naar schatting 50 miljard euro in de EU.
Zo werkt fraude met een btw-carrousel: ondernemer A uit bijvoorbeeld Duitsland levert goederen aan ondernemer B in Nederland. Dat mag volgens de regels zonder btw te rekenen. Ondernemer B verkoopt de goederen door aan ondernemer C in Nederland en brengt hierbij btw in rekening aan afnemer C. Maar de ontvangen btw draagt B, tegen de regels in, niet af aan de fiscus.
Afnemer C heeft btw betaald aan B en kan die btw aftrekken als voorbelasting. Afnemer C verkoopt de goederen vervolgens weer door aan ondernemer A in Duitsland. Omdat dit weer een levering is tussen twee EU-landen, hoeft C geen btw door te berekenen aan A. Wel vraagt hij dus de btw terug die hij betaalde aan B.
Voor het onderzoek heeft Nederland nauw samengewerkt met instanties in Tsjechië, Polen en Duitsland. De handel was zo wijdverbreid dat er rechtshulpverzoeken waren aan landen als België, Cyprus, Denemarken, Gibraltar, Ierland, Luxemburg, Liechtenstein, Malta, Spanje, Verenigd Koninkrijk, Oekraïne, Hongkong, de VS en de Seychellen.
De Nederlandse schatkist is vermoedelijk voor meer dan 20 miljoen euro benadeeld, maar de schadepost is vermoedelijk nog hoger voor andere betrokken landen. Eerder zijn in Duitsland verdachten die betrokken waren bij deze zwendel tot jarenlange celstraffen veroordeeld.