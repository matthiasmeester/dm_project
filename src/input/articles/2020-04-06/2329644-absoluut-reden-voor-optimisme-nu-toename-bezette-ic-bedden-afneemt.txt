Het gaat beter dan verwacht, maar het is nog veel te vroeg om de maatregelen tegen het coronavirus te versoepelen. Dat was de boodschap op de dagelijkse persconferentie in Rotterdam over de bezetting van het aantal IC-bedden in Nederland.
Volgens de nieuwste cijfers is het aantal coronapatiënten op intensivecareafdelingen opgelopen met 24. Afgelopen zondag waren dat er 25, de dag daarvoor 36, vrijdag 51 en donderdag 82.
"Als dit zo doorzet, ben ik erg optimistisch", zei Diederik Gommers, voorzitter van de Nederlandse Vereniging voor Intensive Care. "Maar ik ben bang dat dit aantal vrij makkelijk weer kan oplopen tot 50 of 80." Vergeet niet dat de piek van het aantal IC-opnames voor coronapatiënten over veertien dagen is, benadrukte Gommers.
De afvlakkende groei is reden voor "een compliment aan de Nederlandse bevolking", zei Ernst Kuipers van het Landelijk Netwerk Acute Zorg. De meeste mensen lijken voldoende afstand te houden en zich bewust te zijn van het belang van de maatregelen. Maar juich niet te vroeg, waarschuwde ook Kuipers op de persconferentie in het Erasmus MC.
"Er is absoluut reden voor optimisme nu de curve lijkt af te vlakken. Maar wel met de kanttekening dat we het totale aantal opnames langer voor ons uitschuiven."
In deze grafiek met verschillende scenario's kun je zien hoe dat werkt. Bij een lagere piek in het aantal benodigde IC-bedden zijn die bedden over een langere periode bezet dan bij een snelle, hoge piek in de grafiek:
We moeten er volgens Kuipers rekening mee houden dat er nog "lang een aanzienlijk aantal coronapatiënten in Nederlandse ziekenhuizen ligt." Dat betekent automatisch dat het zwaar belaste zorgpersoneel nog een lange weg te gaan heeft.
In tegenstelling tot de afgelopen weken is de beschikbare IC-capaciteit nu wel op peil. "We hebben nu die 2400 IC-bedden beschikbaar en de voorspelling is dat we daar de komende weken voldoende aan hebben", zei Kuipers. De meeste patiënten kunnen in hun eigen regio worden opgenomen. Ook wordt een deel opgevangen op IC's in Duitse ziekenhuizen.
Maar een afvlakkende stijging is nog altijd een toename, sloot Gommers af. "Pas op het moment dat de aantallen dalen, mogen we gaan praten over versoepelen van maatregelen."
Volgens Kuipers is het al wel verstandig voor de autoriteiten om goed na te denken over de manier waarop uiteindelijk de teugels worden gevierd. "Zodat je bij een versoepeling van de maatregelen de economie en maatschappij kunt helpen, maar tegelijkertijd niet in het scenario belandt waarin er later toch nog een grote piek komt. Want dan krijg je alsnog wat we nu met man en macht proberen te voorkomen."
Daarmee doelt Kuipers op het nachtmerriescenario dat het zorgstelsel acuut wordt overbelast door een groot aantal opgenomen coronapatiënten.