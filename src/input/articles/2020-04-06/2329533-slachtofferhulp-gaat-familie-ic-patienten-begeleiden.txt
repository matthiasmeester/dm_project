Mensen met een familielid op de intensive care (IC) kunnen vanaf vandaag een beroep doen op slachtofferhulp. Dat zij door het coronavirus nauwelijks of geen contact mogen hebben met hun dierbaren in het ziekenhuis, kan extra traumatisch zijn.
Op dit moment liggen bijna 1400 patiënten met corona op IC-afdelingen in de Nederlandse ziekenhuizen. Om verdere besmetting te voorkomen, mogen familieleden en andere naasten niet of nauwelijks in de buurt komen. Soms mogen ze zelfs geen afscheid nemen als een patiënt overlijdt. Ook voor patiënten zonder corona gelden beperkingen in bezoek.
Dat is bijzonder ingrijpend, zegt voorzitter Rosa Jansen van Slachtofferhulp Nederland. "Door vroegtijdig hulp te bieden, wordt de kans op langer durende psychische klachten verkleind."
Vrijdag werd in podcast De Dag ook stilgestaan bij de impact van een opname op de iC voor patiënt en familie. Beluister de aflevering hier.
Familieleden van IC-patiënten worden normaal gesproken in het ziekenhuis ondersteund door intensivisten en verpleegkundigen. Maar door de extreme drukte op de IC-afdelingen is daar nu amper tijd voor.
Patiëntenorganisatie IC Connect heeft daarom Slachtofferhulp gevraagd om bij te springen. De ondersteuning is niet alleen bedoeld voor nabestaanden en naasten van coronapatiënten, maar voor iedereen die nu familie op de intensive care heeft. Ook niet-coronapatiënten hebben nu te maken met extra voorzorgsmaatregelen en kunnen daardoor minder contact hebben met thuis.
"Het is voor iedereen een stressvolle, angstige tijd", zegt Lilian Vloet, voorzitter van Stichting FCIC en betrokken bij IC Connect. "Familie kan niet altijd met eigen ogen zien hoe het met iemand gaat. Als ze wel op bezoek mogen, is dat met beschermende kleding en mogen ze de patiënt niet aanraken. Ziekenhuizen doen hun uiterste best om telefonisch contact mogelijk te maken, soms zelfs via beeldbellen, maar als je geen enkel contact met de patiënt zelf mag hebben, kan dat heel traumatisch zijn."
Coronapatiënten worden op de IC beademd. Dat heeft grote lichamelijke gevolgen. Patiënten kunnen veel gewicht verliezen en last krijgen van ernstige spierzwakte. Als ze bijkomen, weten ze vaak niet wat er gebeurd is en zijn ze vaak erg verward. Dat kan leiden tot psychische klachten, zoals angst, depressie en zelfs een post-traumatische stressstoornis.
Maar ook voor familieleden en andere naasten van de patiënt is de impact groot. Ook zij kunnen last krijgen van psychische klachten, zeker nu ze vanwege de coronamaatregelen niet op bezoek mogen en minder begeleiding krijgen.
Slachtofferhulp Nederland begeleidt doorgaans mensen die te maken hebben gehad met een misdrijf of ongeval. De organisatie heeft zo'n vijftig medewerkers klaarstaan voor hulp aan naasten van IC-patiënten. De medewerkers zijn gespecialiseerd in emotionele ondersteuning en het verminderen van stress. Ze krijgen een extra training over de specifieke gevolgen van een IC-opname en de maatregelen rond het coronavirus.
In eerste instantie biedt Slachtofferhulp vooral een luisterend oor. "Er is voortdurende spanning en onzekerheid", zegt voorzitter Jansen. "Wanneer je dan ook niet bij de patiënt in de buurt kan komen om hem of haar te troosten, om een hand vast te houden, of om gewoon even dicht bij elkaar te zijn, is dat voor velen een fysieke en mentale uitputtingsslag."
In een later stadium kan Slachtofferhulp ook helpen de draad in het leven weer op te pakken. Volgens Lilian Vloet van stichting FCIC en patiëntenorganisatie IC Connect is de ondersteuning niet alleen belangrijk voor nabestaanden en naasten van patiënten, maar ook voor de intensivisten en IC-verpleegkundigen. Die krijgen psychologische hulp van hun werkgever en worden hiermee ontlast.
Verhalen rond het coronavirus bundelen we op aparte pagina's. Klik hier voor achtergrond- en uitlegverhalen. Klik hier voor onze serie 'In de frontlinie', waarin zorgmedewerkers dagelijks hun verhaal vertellen. Verhalen uit het dagelijks leven zijn hier te vinden. Het belangrijkste sportnieuws is hier verzameld. Klik hier voor antwoorden op vragen rond corona. En hier voor de bijzondere verhalen uit het buitenland.