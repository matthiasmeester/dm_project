Gerrit Jan van D. en Josef B., de twee verdachten in de Ruinerwold-zaak, blijven voorlopig vastzitten. Dat heeft de rechtbank Noord-Nederland in Assen bepaald in de tweede voorbereidende rechtszitting.
In de zittingszaal waren alleen de rechters en de officier van justitie aanwezig. De verdachten, hun advocaten en journalisten moesten, in verband met het coronavirus, de zaak op afstand volgen via een videoverbinding.
Op de zitting bleek dat hoofdverdachte Van D. (67) aan zijn advocaat heeft duidelijk gemaakt dat hij niet zal meewerken aan een neurologisch en neuropsychologisch onderzoek. "Hij heeft vrij expliciet aangegeven dat hij het niet wilde", zegt advocaat Robert Snorn. "Het is alleen lastig om iets te zeggen over de reden."
Van D. ligt sinds zijn arrestatie in het ziekenhuis; als gevolg van een hersenbloeding kan hij niet praten. Volgens zijn advocaat is het nog altijd "onmogelijk" voor zijn cliÃ«nt om de zaak te volgen. Het OM heeft Van D. nog niet kunnen verhoren.
Van D. wordt door het Openbaar Ministerie verdacht van het gevangen houden van zes van zijn negen kinderen. Ze werden volgens het OM vanaf hun geboorte afgeschermd van de buitenwereld. Drie andere, oudere, kinderen die wel naar school gingen, mochten niets over hen zeggen tegen anderen. Inmiddels zijn alle negen kinderen meerderjarig. Van D. wordt ook verdacht van mishandeling en seksueel misbruik van twee van de oudere kinderen.
De andere verdachte in de zaak is de Oostenrijker Josef B. (59). Hij is de huurder van de boerderij in het Drentse Ruinerwold waar Van D. en de zes kinderen woonden. B. wordt verdacht van het gevangen houden van de zes kinderen, maar niet van mishandeling of seksueel misbruik.
Het OM heeft de aanklacht van witwassen tegen beide verdachten laten vallen. Uit onderzoek is gebleken dat een groot bedrag dat in de boerderij lag, daar legaal terecht is gekomen.
Beide verdachten worden nog onderzocht in het Pieter Baan Centrum. Bij Van D. wordt gekeken of verbetering in zijn situatie mogelijk is en op welke wijze er met hem gecommuniceerd kan worden. Resultaten van deze onderzoeken worden pas in de zomer verwacht. De inhoudelijk behandeling van de zaak zal daarna plaatsvinden.