Honderden Nederlanders die al wekenlang vastzitten in Marokko doen een oproep aan de Nederlandse regering: ze willen dat de regering ze naar Nederland haalt.
Marokko ging op 20 maart op slot. Al het internationale verkeer werd aan banden gelegd en er geldt een avondklok. Na zes uur 's avonds mag niemand meer naar buiten. 
Siham Barendse-Karim zou samen met haar vader een paar dagen naar Marokko gaan. Op dat moment was er nog geen sprake van een totale lockdown, maar dat veranderde binnen een paar uur. Halsoverkop haastten ze zich naar het vliegveld van Nador; ze hadden tickets voor de laatste vlucht naar Rotterdam.
Die vlucht heeft ze niet kunnen maken, want Siham zit nu al ruim vier weken vast in Marokko. "Je voelt je een gevangene. Je kan helemaal niks. Hier kan je na 14.00 uur al niet meer naar buiten. In het begin ging ik nog hardlopen, maar dat was doodeng. De straten zijn uitgestorven. Het voelt niet veilig."
Het leger patrouilleert door de straten. Wie na 18.00 uur nog buiten is, wordt opgepakt en riskeert een geldboete en/of een celstraf van maximaal drie maanden. De gestrande Nederlanders hebben niet alleen te maken met de strenge maatregelen, maar ook met het gemis van hun gezin en familie.
"Vooral in het begin was het heel moeilijk", zegt Barendse-Karim. "Mijn dochter was vaak verdrietig en huilde veel. We missen elkaar heel erg. Ik praat met ze over de situatie en maak het niet mooier dan het is. Dit kan nog heel lang duren en dat weten zij."
Siham Barendse-Karim is niet de enige die haar gezin moet missen. Ook Ahmed heeft zijn kinderen al weken niet gezien: 
De Nederlanders die vastzitten hebben verschillende pogingen gedaan om in contact te komen met de Nederlandse autoriteiten. Barendse-Karim heeft contact gezocht met de ambassade in Rabat, maar dat draaide op niets uit. 
Daarnaast heeft ze naar eigen zeggen meerdere keren geprobeerd om zich te registeren bij het ministerie van Buitenlandse Zaken. "Ik kreeg steeds geen bevestiging van mijn registratie. Toen ik een aantal keer had gebeld met het ministerie, werd mij verteld dat ze niet konden controleren of mijn registratie was doorgekomen. Echt belachelijk."
Uiteindelijk kregen de mensen die zich hadden geregistreerd een standaardmailtje dat het ministerie de situatie betreurt en dat achter de schermen alles wordt gedaan om de Nederlanders terug te halen.
Voor de honderden reizigers is het nu een kwestie van geduld hebben. De maatregelen gelden officieel tot 20 april, maar Barendse-Karim is bang dat Marokko de reisbeperkingen gaat verlengen. "Er gaan geruchten rond dat we hier tot na de ramadan vastzitten. Als dat zo is, dan zie ik mijn kinderen misschien eind mei pas weer."
Het ministerie van Buitenlandse Zaken laat in een reactie weten slechts te kunnen gissen naar de reden waarom Marokko repatriÃ«ring niet meer toestaat. "Het is een kwestie van landingsrechten. Daarover zijn we voortdurend in contact met de Marokkaanse autoriteiten, zowel bilateraal als in Europees verband."
Eerder zijn er ruim tien extra vluchten uitgevoerd om gestrande reizigers op te halen. "We vinden het ontzettend vervelend dat het tot nu toe niet gelukt is weer Nederlanders op te halen, maar blijven onverminderd aan een oplossing werken", laat het ministerie weten.
Buitenlandse Zaken zegt niet te weten hoeveel Nederlanders vastzitten in Marokko maar gaat uit van "een substantieel aantal".