Kamerlid Tunahan Kuzu van Denk haalt in een schriftelijke verklaring hard uit naar zijn collega Selçuk Öztürk, met wie hij samen de partij oprichtte. Volgens Kuzu heeft Öztürk "politieke broedermoord" op hem gepleegd. Daarmee lijkt het conflict in de partij nog verder op te laaien.
Kuzu schrijft dat zijn strijdmakker, die ook partijvoorzitter is, hem vorige week "voor de bus heeft gegooid" in een persverklaring van het bestuur. Daarin stond dat de partij Kuzu in 2018 tijdelijk het fractievoorzitterschap heeft afgenomen, als straf voor een buitenechtelijke affaire.
Hij vindt dat de leden op een Algemene Ledenvergadering in juni een oordeel moeten vellen over de kwestie. "Daarbij zal ik aanwezig zijn om mijn kant van het verhaal te vertellen en om de leden ervan te overtuigen dat matennaaierij geen kernwaarde van Denk is."
Eind vorige maand maakte Kuzu bekend dat hij na de komende verkiezingen niet meer zou terugkeren in de politiek. Als verklaring gaf hij toen dat het werk in de Tweede Kamer een te grote belasting was geworden voor zijn privéleven. Een week later schreef HP/De Tijd dat er sprake was van een machtsstrijd binnen de partij en dat Kuzu moest vertrekken vanwege een buitenechtelijke affaire.
Het bestuur van Denk bevestigde dat Kuzu was aangesproken op een buitenechtelijke relatie, die niet past bij de kernwaarden van de partij. Maar ook het bestuur, onder leiding van Öztürk, hield vol dat Kuzu om persoonlijke redenen is gestopt.
Kuzu geeft in de verklaring zijn visie op de gebeurtenissen van de afgelopen maanden, waarin de verhoudingen tussen hem en Öztürk steeds verder verslechterden. Volgens Kuzu knapte er in december iets bij Öztürk. Kuzu was toen samen met fractiegenoot Farid Azarkan naar Istanbul gereisd, en sprak daar onder meer over de toekomst van de partij:
Die reis, en het feit dat er over het lijsttrekkerschap was gesproken, schoten Öztürk in het verkeerde keelgat. Dat blijkt ook uit een briefwisseling die in handen is van de NOS. Öztürk was vantevoren niet op de hoogte van de reis en wilde een onderzoekscommissie instellen, omdat de partij er mogelijk door geschaad was. Zover kwam het uiteindelijk niet.
Kort daarna kwam het tot een gesprek tussen de twee partijoprichters. Volgens Kuzu rakelde Öztürk in dat gesprek opnieuw de kwestie van de buitenechtelijke affaire uit 2018 op. Kamervoorzitter Arib zou op de hoogte zijn en de zaak mogelijk voor de verkiezingen gaan lekken om Denk te saboteren. Mede daarom wilde het bestuur Kuzu niet als lijsttrekker, was de boodschap. "Mijn vertrouwen verdween als sneeuw voor de zon en ik besloot aan te kondigen dat ik ermee zou stoppen", schrijft Kuzu.
Uiteindelijk kwam de affaire vorige week via HP/De Tijd toch in de publiciteit. Volgens Kuzu heeft Öztürk bewust de zaak opgerakeld om hem ten val te brengen. "Broedermoord op zijn pijnlijkst."
Öztürk zou heel erg zijn best hebben gedaan om via het kader van Denk en de lokale volksvertegenwoordigers de opinie binnen de partij te beïnvloeden. "Het zal hem niet lukken." Kuzu denkt nog veel steun te hebben binnen Denk. Hij wijst erop dat Öztürk niet meer dan 10.000 stemmen haalde in 2017, terwijl hijzelf 126.000 kiezers achter zich kreeg.
Kuzu zegt in een toelichting dat hij niet opstapt uit de fractie en zijn Kamerzetel houdt. "Ik laat me niet wegjagen uit de partij die ik zelf opgericht heb." Farid Azarkan, die door het bestuur voorlopig is aangewezen als fractievoorzitter, zegt dat hij goed samenwerkt met partijvoorzitter en fractiegenoot Öztürk, "om Denk door deze lastige tijd heen te loodsen."