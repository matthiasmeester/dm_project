De Britse regering is van plan de besprekingen met de Europese Unie over de toekomstige relatie na de brexit gewoon voort te zetten. Ook wordt niet overwogen de overgangsperiode te verlengen. Dat maakte een woordvoerder van premier Johnson bekend.
"In de wet is vastgelegd dat de overgangsperiode afloopt op 31 december", zei Johnsons woordvoerder. De gesprekken met de EU-onderhandelaar worden telefonisch gevoerd. "We zijn vastbesloten de onderhandelingen voort te zetten."
Boris Johnson ligt sinds gisteren in het ziekenhuis. Tien dagen geleden werd vastgesteld dat hij besmet is met het coronavirus. In het ziekenhuis ondergaat hij een aantal tests. Een voorzorgsmaatregel op advies van zijn huisarts, zegt de regering.
Johnson leidt de regering vanuit zijn ziekenhuisbed. "De premier had een goede nacht en heeft een goed humeur. Hij volgt de aanwijzingen van het personeel op." Mocht hij toch uitvallen, dan zal minister Raab van Buitenlandse Zaken de zaken behartigen. Hij leidde vanochtend ook de corona-bijeenkomst.