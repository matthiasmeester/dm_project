Het aantal mensen dat door het coronavirus is overleden, is met 101 toegenomen, meldt het RIVM. Dat is het laagste aantal van de afgelopen week. Gisteren werden 115 sterfgevallen gemeld. Voor zover bekend zijn in Nederland nu 1867 mensen overleden in verband met covid-19, de ziekte die door het virus wordt veroorzaakt.
Het aantal patiënten dat in een ziekenhuis is opgenomen (geweest), is met 260 toegenomen tot 7135. Dat is een fractie meer dan gisteren, toen er 253 opnames werden gemeld. Volgens Ernst Kuipers, voorzitter van het Landelijk Netwerk Acute Zorg, worden er nog altijd meer coronapatiënten opgenomen dan er worden ontslagen.
Preciezere cijfers van het aantal ontslagen uit ziekenhuizen worden vooralsnog niet gemeld.
Het aantal coronapatiënten op de intensivecareafdelingen liep gisteren op naar 1409; 24 meer dan een dag eerder. Gisteren was er een vergelijkbare toename, van 25. "Als het zo doorzet, ben ik heel optimistisch", zei voorzitter Diederik Gommers van de Nederlandse Vereniging van Intensive Care vanmiddag. "In elk geval optimistischer dan twee weken geleden."
Doordat de instroom op de ic's afneemt, hoeven er minder coronapatiënten van het ene naar het andere Nederlandse ziekenhuis te worden verplaatst. Dertien patiënten gingen er naar Duitse ziekenhuizen. In Nederland zijn er dus elf ic-bedden meer bezet dan een dag eerder. Volgens Gommers en Kuipers wordt de kans groter dat de 1900 Nederlandse coronabedden op intensive cares voldoende blijken te zijn, al staat dat niet vast.
Van alle personen die zijn opgenomen in het ziekenhuis zijn er 55 jonger dan 20 jaar. Dertig zijn in de leeftijdscategorie 0 tot 4.
De jongste overledene is tussen de 25 en 29. In totaal zijn er negen mensen onder de 50 jaar overleden. Bij al deze overledenen was sprake van 'onderliggend lijden', wat wil zeggen dat ze ook (ernstige) andere klachten hadden.
Het RIVM wijst er zoals aldoor op dat de dagelijks gemelde cijfers kunnen achterlopen: ziekenhuisopnames en sterfgevallen worden soms pas na een aantal dagen doorgegeven. Dat speelt extra in het weekend. Het kan dus zijn dat de cijfers morgen weer iets hoger zijn.
Het CBS publiceerde vrijdag cijfers die een indruk geven van het aantal mogelijke 'verborgen' coronadoden. Het RIVM concludeert uit die cijfers dat er in de week van 19 tot 25 maart tussen 870 en 1181 meer sterfgevallen waren dan gemiddeld. Dat is het dubbele van het eerder bij het RIVM gemelde aantal coronadoden.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor waarschijnlijk hoger zijn.
Het aantal bewezen coronapatiënten is gebaseerd op het door de GGD'en gemelde aantal mensen dat positief is getest. Het merendeel van de mensen met klachten wordt niet getest, waardoor dit cijfer volgens het RIVM geen goede graadmeter is voor de ontwikkeling van het virus in Nederland.
De gemiddelde leeftijden van patiënten in het ziekenhuis en patiënten die zijn overleden worden ook aangeleverd door het RIVM. Het percentage geeft het aantal patiënten of doden aan ten opzichte van het totale aantal ziekenhuisopnames van coronapatiënten of sterfte van coronapatiënten. De cijfers in deze laatste visualisatie zijn van de situatie tot en met 30 maart.