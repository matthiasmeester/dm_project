Woningeigenaren zijn dit jaar 5 procent meer kwijt aan woonlasten dan in 2019. Dat blijkt uit nieuwe cijfers van het Centrum voor Onderzoek van de Economie van de Lagere Overheden van de Rijksuniversiteit Groningen (COELO).
Huishoudens met een eigen woning betalen dit jaar gemiddeld 776 euro aan de gemeente. Dat de belasting voor woningeigenaren stijgt, komt onder meer doordat huizen duurder zijn geworden. De onroerendezaakbelasting (ozb) is gekoppeld aan de huizenprijzen.
De ozb is vergeleken met vorig jaar met 4,7 procent gestegen. Dat komt neer op zo'n 13 euro extra. De gemiddelde woningeigenaar betaalt jaarlijks 295 euro aan ozb.
Huurders betalen deze belasting niet. Zij zijn dit jaar gemiddeld 389 euro kwijt aan de gemeente.
Ook de kosten van de afvalstoffenheffing (voor eigenaren en huurders) nemen dit jaar toe. Huishoudens met meerdere personen betalen gemiddeld 283 euro, dat is bijna 8 procent meer dan vorig jaar.
Het is het tweede jaar op rij dat de belasting op het ophalen en verwerken van afval stijgt, nadat het Rijk de tarieven had verhoogd.
Ook de heffing op het reinigen van afvalwater neemt dit jaar iets toe. Dat komt onder meer doordat het waterschap wil investeren om de klimaatdoelstellingen te halen.