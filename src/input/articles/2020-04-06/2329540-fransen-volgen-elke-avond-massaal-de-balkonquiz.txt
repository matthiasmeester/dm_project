Noam hangt uit zijn raam, schreeuwt naar buiten: "Is iedereen er klaar voor?" De buren beginnen massaal te joelen en te klappen. Ja, ze zijn er klaar voor. De quiz kan beginnen.
Elke avond om 20.00 uur presenteert de Franse acteur Noam Cartozo een quiz in de straat in Parijs waar hij woont. Hij doet vanuit zijn appartement het raam open en roept één voor één de quizvragen naar buiten. De buren, die ook uit hun raam hangen, roepen de antwoorden.
De hele straat lacht bij foute antwoorden en bewoners applaudisseren bij goede antwoorden. Cartozo is - soms in smoking, soms in voetbalshirt - de presentator die alles met veel humor aan elkaar praat.
Zo ging het er zaterdagavond aan toe:
In Frankrijk gelden sinds half maart strenge quarantainemaatregelen. Maar de 'balkonquiz' is voor veel mensen uitgegroeid tot een dagelijks lichtpuntje in coronatijden. "De straat is verdeeld in twee teams die het tegen elkaar opnemen", vertelt Cartozo. "Het ene team, dat zijn de appartementen met de even huisnummers. Het andere team zijn die met de oneven nummers. Daar woon ik zelf, dus die hebben één kandidaat minder want ik stel de vragen."
Het is niet alleen een spel voor zijn eigen straat, achter Place de la Bastille, maar de acteur zendt de quiz ook live uit via zijn Instagram-account. Video's daarvan plaatst hij achteraf op social media. En dat blijkt een enorm succes.
"Eén van de eerste keren dat we een video van de quiz maakten, werd die door bijna twee miljoen mensen bekeken. Mensen in heel Frankrijk doen massaal thuis mee, zelfs in het buitenland worden we bekeken. En mensen geven online hun antwoorden tijdens de livestream op Instagram."
De acteur begon er anderhalve week geleden mee. Net als vele andere Fransen stond hij om 20.00 uur bij het raam om te applaudisseren voor het Franse zorgpersoneel. "Ik zag ineens allemaal buren staan, van wie ik er veel niet eens kende." Dus wilde hij iets extra's doen.
"We hebben toen de muziek aangezet, met de luidsprekers bij het raam. De eerste avond stonden veel buren mee te dansen, maar de tweede avond stond ik alleen te dansen."
Daarom bedacht hij iets om zijn buren wel mee te krijgen. Hij wilde de gemeenschapszin wat aanwakkeren in tijden dat iedereen binnen moet zitten. "We begonnen met een popquiz. Ik liet muziek horen en buren moesten roepen welke groep het was of welk nummer. Dat groeide uit tot de balkonquiz met vragen over allerlei onderwerpen."
Daarna ging het snel. De eerste keer deden misschien zo'n tien buren mee. "Het was eigenlijk gewoon als grap bedoeld", vertelt Cartozo. Toen begonnen de Franse media te berichten over zijn quiz. Het publiek groeide en inmiddels werd hij ook al geïnterviewd door de Zwitserse radio en de Spaanse televisie.
"Op Instagram is mijn groep volgers verdubbeld of zelfs verviervoudigd, ik kan het niet meer bijhouden. Gisteravond keken live 10.000 mensen mee." Cartozo lachend: "Ik ben nu een groot deel van de dag bezig met het bedenken van de quizvragen. Mensen uit heel de wereld sturen me vragen die ik 's avonds kan stellen!"