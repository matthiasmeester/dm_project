Op Amerikaanse openbare scholen krijgen kinderen niet alleen onderwijs, maar fungeren ze ook als sociale dienst. Om arme families te ondersteunen, verlenen scholen andere voorzieningen, zoals medische hulp, naschoolse opvang en gratis maaltijden.
De coronacrisis heeft ook in Amerika geleid tot een massale sluiting van scholen. Het stelde de overheid voor een groot dilemma: wat te doen met de arme kinderen die afhankelijk zijn van de sociale voorzieningen die deze scholen bieden?
Voor ouders met een laag inkomen is het vaak een financiële uitdaging om hun kinderen een evenwichtig dieet voor te schotelen. Daarom zijn de schoolmaaltijden voor hen van groot belang. Alleen al in New York eten 750.000 kinderen dagelijks gratis op school, van wie er 114.000 dakloos zijn.
Maar dit probleem is niet uniek voor New York. In heel Amerika krijgen meer dan 30 miljoen schoolgaande kinderen gratis eten of maaltijden met een stevige korting. In tal van schooldistricten hebben ze inmiddels besloten door te gaan met het aanbieden van gratis maaltijden, zoals in Fairfax County op zo'n driekwartier rijden vanaf de hoofdstad Washington D.C..
Correspondent Arjen van der Horst bezocht een school in Centreville (Virginia):
London Towne basisschool in Centreville is in Fairfax County aangewezen als een van de afhaalplekken. Tussen 08.00 en 14.00 uur kunnen ouders en hun kinderen hier gratis maaltijden ophalen. Het schoolgebouw zelf is gesloten. Daarom hebben kantinemedewerkers buiten op de parkeerplaats een 'drive thru' opgezet, waar gezinnen ontbijt- en lunchpakketten kunnen ophalen.
De ouders van de arme gezinnen zijn blij dat de school doorgaat met de maaltijdenservice. Moeder Lindsey heeft zes kinderen, van wie er vijf naar school gaan. "Zonder deze service zouden we waarschijnlijk elke dag boterhammen met pindakaas en jam eten. Of iets simpels zoals noedels, maar niet zulke gezonde maaltijden als hier op school."
Ook voor andere gezinnen is het afhaalsysteem een zegen. Een moeder met drie jonge zoons was stomverbaasd over de lege schappen die ze aantrof in de supermarkt. "Gisteren raakte alle melk op. Toen we naar de winkel gingen, was er niks meer. Ik heb dus geen melk, geen yoghurt, helemaal niets voor de kinderen. Ik kon wel ongezond eten kopen, maar ze hebben een gezond ontbijt nodig. Daarom is deze afhaalplek zo belangrijk. Hier hebben ze melk en krijgen de kinderen wat ze nodig hebben."
De maatregelen die Amerika heeft genomen tegen de verspreiding van het coronavirus, hebben grote financiële gevolgen voor ouders met lage inkomens. Een moeder maakt zich zorgen over haar sterk verminderde werkuren. Per toeval reed ze langs de school en zag ze dat er maaltijden werden uitgedeeld: "Ik zei tegen mijn kinderen: 'Kom, we gaan ontbijt halen'. Ik ben erg dankbaar. God zegene de school, want het helpt ons enorm."
De zestienjarige Ashley komt dagelijks langs de basisschool met haar ouders en jongere broer en zus: "Het is erg belangrijk dat de scholen ons helpen met voedsel. Zeker voor de gezinnen die moeite hebben om eten te kopen en hun baan te behouden."
De staat Virginia heeft besloten de scholen te sluiten tot de zomervakantie. Gedurende die periode kunnen kinderen wel elke ochtend nog met hun ouders mee het ritje naar school maken, want de maaltijddistributie gaat tot opluchting van veel arme gezinnen door tot het einde van het schooljaar.