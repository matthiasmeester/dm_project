De staat New York heeft de 'lockdown' verlengd tot 29 april. Ook zijn de boetes voor overtreding van de maatregelen die de verspreiding van het coronavirus moeten tegengaan verdubbeld tot 1000 dollar (925 euro). Dat heeft gouverneur Andrew Cuomo laten weten.
De staat wordt beschouwd als het epicentrum van de corona-uitbraak in de VS. Volgens de laatste cijfers zijn in New York 4758 mensen overleden aan de gevolgen van een besmetting met het virus. Dat zijn er bijna zeshonderd meer dan gisteren. Vrijdag kwamen er nog 630 doden bij. Het aantal besmettingsgevallen in de staat nam met 7 procent toe tot 130.680.
In de stad New York zijn de scholen gesloten en moet iedereen thuisblijven. Alleen voor essentiële zaken mogen inwoners naar buiten. Gemeenteraadslid Mark Levine kondigde aan dat er tijdelijke begraafplaatsen komen om het grote aantal sterfgevallen aan te kunnen:
In de Verenigde Staten zijn in totaal 350.000 besmettingen geregistreerd, meer dan 10.000 coronapatiënten zijn aan de gevolgen ervan overleden.
Tegelijk met de aankondiging van de verlenging van de lockdown zei Cuomo dat de toename van het aantal besmettingen, ziekenhuisopnames en sterfgevallen als gevolg van het coronavirus, gezien de cijfers, begint af te vlakken.
Ook gouverneur Phil Murphy van New Jersey, dat ook zwaar getroffen is door de uitbraak, zei dat er het aantal besmettingen minder snel lijkt te stijgen.