Topman Theo Henrar van staalbedrijf Tata Steel Nederland gaat weg. Hij vertrekt eind deze maand al. Volgens een verklaring van Tata Steel Europe, waar het Nederlandse deel onder valt, is zijn vertrek in wederzijds overleg. Maar volgens de centrale ondernemingsraad (COR) is hij ontslagen. De raad heeft het vertrouwen in de Europese leiding opgezegd.
De COR noemt het "ontslag" van de Nederlandse topman "onbegrijpelijk en ondoordacht". Medewerkers van de fabriek in IJmuiden hebben inmiddels uit protest het werk neergelegd. Volgens ingewijden ligt de haven stil en rijdt de trein op het terrein niet meer.
In de verklaring van het bedrijf staat geen specifieke reden voor het vertrek van Henrar. Ook bij navraag wil Tata geen reden geven.
Net als de COR geeft ook de raad van commissarissen van Tata Steel Nederland aan dat het een verzoek uit Europa was dat Henrar vertrekt. "De aandeelhouder heeft de wens te kennen gegeven dat de directievoorzitter Theo Henrar op zeer korte termijn vertrekt. De RvC heeft de aandeelhouder zeer dringend ontraden zijn voornemen door te zetten."
Dat advies is door het Europees kantoor naast zich neergelegd. Het heeft vervolgens "een regeling getroffen met Theo Henrar", aldus de RvC.
Volgens de COR spelen de verhoudingen met de tak van Tata in het Verenigd Koninkrijk mee, die al langere tijd in de problemen zit. "Theo Henrar heeft de afgelopen jaren als directievoorzitter gekeken naar de belangen van Tata Steel Nederland en Tata Steel Europe, ondanks de zware druk om het (gedurende meer dan 20 jaar) verliesgevende Tata Steel UK vanuit Nederland te ondersteunen."
De Nederlandse tak zou op dit moment nog meer dan 150 miljoen euro aan het bedrijf in het VK uitlenen.
Henrar kwam 33 jaar geleden in dienst bij wat toen nog de Hoogovens heette. De afgelopen 12 jaar was hij directievoorzitter van Tata Steel Nederland.
"Ik wil Theo hartelijk danken voor zijn grote bijdrage aan en betrokkenheid bij het bedrijf. Hij heeft bijzonder leiderschap getoond, ook tijdens moeilijke tijden", zegt Henrik Adam, directeur van Tata Steel Europe. Van Henrar zelf staat geen citaat in het persbericht.
Vakbond FNV baalt van het plotselinge vertrek van Henrar. "Dit schaadt de continuïteit van de onderneming in een al moeilijke tijd", zegt Roel Berghuis. De bestuurder vreest dat de onlangs vanwege het coronavirus uitgestelde reorganisatie, nu alsnog snel doorgaat. "Misschien was hij een sta-in-de-weg om dat verder te ontwikkelen", zegt Berghuis.
Bij vakbond CNV zijn ze "verbijsterd en boos". "Dit is een foute beslissing op het verkeerde moment", vindt bestuurder Peter Boëseken. "Net als de ondernemingsraad ben ik van mening dat er andere vuiltjes in de onderneming moeten worden weggepoetst om het bedrijf financieel weer gezond te laten zijn. Uitgerekend de man die je daarop wees, wijs je nu de deur. Dat zal je door de mensen in IJmuiden niet in dank worden afgenomen."
Tata Steel Europa zegt nu op zoek te gaan naar een nieuw directielid voor Nederland. Dat moet binnen enkele weken een opvolger opleveren.