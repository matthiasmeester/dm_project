In de Rotterdamse wijk Nieuwe Westen is een explosie geweest bij een woning die afgelopen donderdag nog werd beschoten. Het pand aan de Jagthuisstraat is beschadigd geraakt. Ook ruiten van woningen in de omgeving zijn beschadigd. Er zijn geen gewonden gevallen.
Getuigen zagen na de explosie, die rond 02.30 uur plaatsvond, een auto wegrijden. De politie traceerde de auto in Amsterdam. De twee inzittenden, een 21-jarige man en een 20-jarige vrouw uit Amsterdam, zijn daar aangehouden.
De arrestaties van de twee verdachten zijn volgens de politie een belangrijke stap in het onderzoek. "Zij zitten nu vast vanwege hun betrokkenheid bij de reeks geweldsincidenten van afgelopen week." De verdachten worden gehoord. Of zij ook bij de explosie betrokken waren, wordt onderzocht.
Deze buurtbewoner hoorde rond 02.00 uur een harde knal:
Vanochtend lag er in de straat nog een stuk stroomdraad, vertelde verslaggever Roel Pauw in het NOS Radio 1 Journaal. Ook lag overal rotzooi en waren er auto's beschadigd. Twee ruiten van een basisschool tegenover de woning zijn gesneuveld.
"Alweer bij dat huis daar?", zegt een buurtbewoonster. De vrouw woont een paar straten verderop en heeft daar de explosie kunnen horen. Een andere buurtbewoner heeft gisteravond zijn auto geparkeerd voor de bewuste woning aan de Rotterdamse Jagthuisstraat. "Ja, het ligt behoorlijk in puin. Er moet actie worden ondernomen", stelt hij. De man denkt dat de incidenten komen door de drugscriminaliteit in de wijk.
Een medewerkster van de basisschool in de straat is al druk in de weer deze ochtend. "Er wonen ook kinderen van onze school in deze straat, wat hebben die allemaal meegemaakt vannacht?" Volgens de vrouw is een incident zoals dit in de 22 jaar dat zij voor de school werkt nog niet voorgekomen.
De explosie is het zesde incident in een reeks schietincidenten in het westen en oosten van Rotterdam. Sinds vrijdag doet een groot opsporingsteam onderzoek naar die verschillende beschietingen en de explosie.
Afgelopen donderdag werden er rond 05.00 uur meerdere kogels afgevuurd op dezelfde woning in Rotterdam-West. Een buurtbewoner zei daarvoor een ruzie te hebben gehoord. Ook toen vielen er geen slachtoffers.
Op 7 mei werd iets verderop ook al een huis beschoten. Dezelfde week namen onbekenden een winkel onder vuur in Rotterdam-Delfshaven en enkele dagen later gebeurde hetzelfde bij een Surinaams eethuis in Rotterdam-Kralingen.
De politie vermoedt dat er een verband is tussen de schietpartijen. "Het verband lijkt zeker sterk aanwezig, omdat dezelfde woning twee keer is beschoten", zegt een woordvoerder. "We kunnen andere scenario's echter niet uitsluiten en we nemen op dit moment alles mee in het onderzoek."