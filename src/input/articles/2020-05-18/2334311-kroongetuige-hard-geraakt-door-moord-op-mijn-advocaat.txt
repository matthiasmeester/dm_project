Voor het eerst heeft de kroongetuige in het proces tegen de organisatie van Ridouan Taghi gereageerd op de dood van zijn advocaat, Derk Wiersum. Omdat hij nu geen advocaat heeft, wil hij niet meer verhoord worden.
Kroongetuige Nabil B. las vandaag een verklaring voor op een zitting in de extra beveiligde rechtbank in Amsterdam-Osdorp. "Mijn vorige advocaat is helaas vermoord. Hem trof geen enkele blaam. Ik ben daar heel hard door geraakt en heb daar nog altijd last van."
B. zei te worstelen met de vraag of hij de dood van twee onschuldige mensen had kunnen voorkomen. Behalve zijn advocaat werd ook zijn broer doodgeschoten, vermoedelijk ook uit wraak. "Met die wetenschap leef ik iedere dag", aldus de kroongetuige.
Hij zei dat mensen hem zullen verwijten dat hij bloed aan zijn handen heeft. "Ik ben medeverantwoordelijk voor het leed dat ik andere mensen heb aangedaan. Daarvoor bied ik mijn oprechte excuses aan. Dat klinkt misschien als mosterd na de maaltijd, maar ik heb gezien wat het doet als iemand uit je omgeving wordt weggerukt."
Nu zit de kroongetuige naar eigen zeggen in een "rare en onaangename situatie". Na de dood van Wiersum vond hij nieuwe advocaten, maar die zijn er weer mee gestopt. Zijn meest recente verdediging bestaat uit een advocaat en een vertrouwenspersoon.
Maar omdat een van hen zelf geen advocaat is, weigert het Openbaar Ministerie akkoord te geven voor de verdediging, zei Nabil B. vandaag. "En dat terwijl de adviseurs niet echt in de rij staan om mij bij te staan." Hij vindt dat hij zelf moet kunnen kiezen wie hem helpt.
Sinds vrijdag weigert Nabil B. daarom om nog mee te werken aan verhoren, iets waar hij als kroongetuige wel toe verplicht is. "Ik wil heel graag verder, maar ik ga niet een verhoor in zonder advocaat."
Het Openbaar Ministerie wilde in de zittingszaal niet reageren op de kritiek van de kroongetuige. De rechtbank noemde het onwenselijk dat hij geen juridische bijstand heeft, maar wilde zich er inhoudelijk niet mee bemoeien.
Vandaag was een nieuwe zitting in het proces tegen de groep rond Ridouan Taghi. Het OM kondigde aan de aanklacht verder uit te breiden. De verklaringen van Nabil B. spelen in de zaak een cruciale rol.