In Europa was er afgelopen weekend voor het eerst weer live-sport op televisie met de hervatting van de Bundesliga. In de Verenigde Staten werd er naar golf gekeken, ook door president Donald Trump.
In Juno Beach vormden wereldtoppers Rory McIlroy en Dustin Johnson een koppel dat het zonder publiek opnam tegen Rickie Fowler en Matthew Wolff. In de niet-officiÃ«le wedstrijd werd ruim vijf miljoen euro opgehaald voor de bestrijding van het coronavirus.
Tijdens de live-uitzending op de Amerikaanse zender NBC belde golfliefhebber Trump in. Hij denkt dat er over twee maanden alweer toeschouwers langs de golfbaan staan. "We zijn klaar om vooruit te kijken."
De Amerikaanse PGA Tour gaat op 11 juni weer van start. De eerste maand zonder fans, daarna wil Trump weer toeschouwers zien: "We willen terug naar normaal. Dat betekent geen mondkapjes, maar grote menigtes waarbij iedereen zo'n beetje op elkaar staat, plezier maakt en geen zorgen heeft."
Trump was tien minuten aan de lijn en zei golf zelf enorm te missen. "Ik heb niet meer gespeeld sinds het coronaprobleem. Ik ben erg druk geweest. We hebben sport nodig, dat is goed voor de psyche van Amerika."
McIlroy en Johnson wonnen de ludieke golfwedstrijd van Fowler en Wolff via een tiebreak. Alle vier droegen ze microfoons en moesten ze hun eigen tas met clubs dragen, iets wat een caddie normaal gesproken voor hen doet.
Televisiekijkers werden niet alleen getrakteerd op mooie slagen, maar ook op trashtalk. "Volgens mij ben je vergeten dat ik twee FedEx Cups heb gewonnen van in totaal 25 miljoen dollar. Jouw praatjes raken me niet, jonkie", zei McIlroy tegen Wolff.
Komende zondag wordt er weer gegolfd voor het goede doel. Op de Medalist Golf Club in Hobe Sound speelt Tiger Woods samen met American Footballer Peyton Manning tegen Phil Mickelson en Tom Brady, ook een NFL-icoon.