Goedemorgen! In de bunker in Amsterdam-Osdorp is vandaag een tussentijdse zitting in het Marengo-proces. En in Italië openen winkels, musea en kerken weer hun deuren, onder strenge voorwaarden.
Vandaag start tamelijk bewolkt. Vanmiddag is overal de zon te zien en bij een matige westenwind wordt het 16 tot 23 graden.
Moet je vandaag de weg op? Hier vind je het overzicht van de files en werkzaamheden. Check hier de aangepaste dienstregeling voor het spoor.
In de Rotterdamse wijk Nieuwe Westen is een explosie geweest bij een woning die afgelopen donderdag nog werd beschoten. Het pand aan de Jagthuisstraat is beschadigd geraakt. Afgelopen donderdag werden er rond 05.00 uur meerdere kogels afgevuurd op dezelfde woning. Bij allebei de incidenten vielen geen slachtoffers.
Getuigen zagen na de explosie, die rond 02.30 uur plaatsvond, een auto wegrijden. De politie traceerde de auto in Amsterdam. De twee inzittenden zijn daar aangehouden. Of zij bij de explosie betrokken waren, wordt onderzocht.
Deze buurtbewoner hoorde rond 2 uur een harde knal:
Bart van den Akker uit Arnhem wilde afgelopen weekend een trosje druiven eten, maar in het plastic bakje uit de supermarkt vond hij deze jongen:
"Ik ben enorm geschrokken natuurlijk", zegt hij tegen de Gelderlander. De spin was als verstekeling meegereisd in een zeecontainer, blijkt uit navraag bij Albert Heijn. De supermarktketen had de pitloze druiven geïmporteerd uit Chili. Na de aanvankelijke schrik hebben Bart en zijn vrouw Chantal zich ontfermd over de Chileense vogelspin. "Bart heeft plechtig beloofd dat we hem houden. Want het dier heeft tenslotte die hele tocht overleefd", zegt Chantal.
Fijne dag!