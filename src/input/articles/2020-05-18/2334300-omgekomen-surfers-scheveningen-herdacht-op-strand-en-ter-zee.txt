In Scheveningen zijn vanmiddag tientallen mensen bij elkaar gekomen om de vijf surfers te herdenken die vorige week zijn omgekomen. Er werd een minuut lang geapplaudisseerd en bij het strand, waar twee kisten stonden, was een korte ceremonie.
Bekijk hier de beelden van de herdenking:
Van twee van de vijf slachtoffers werd afscheid genomen bij strandclub Wij en surfschool The Shore, waar de slachtoffers nauw bij betrokken waren. Bij de surfschool zijn de laatste dagen veel bloemen neergelegd.
Na de plechtigheid in de paviljoens werden de kisten naar zee gedragen, meldt Omroep West. Op zee brachten de Reddingsbrigade en redders van de KNRM een laatste groet aan de surfers.
Er zou vandaag ook een zogenoemde paddle out zijn door vrienden van de slachtoffers. Bij zo'n paddle out gaan surfers met elkaar het water op en staan ze stil bij de dood van een overleden surfer. Maar die ceremonie is afgelast omdat de vrienden het geen geschikt moment vonden. Het lichaam van de vijfde surfer is namelijk nog niet gevonden. "Uit respect voor hem en zijn familie zal de paddle out voor hem worden uitgesteld."
De vijf body- en golfsurfers kwamen vorige week maandag om toen ze in de problemen kwamen bij het havenhoofd van Scheveningen. De slachtoffers kwamen uit Den Haag en Delft en waren ervaren surfers en life-guards. Sommigen van hen gaven trainingen, vaak vanuit surfschool The Shore. Vier lichamen zijn geborgen, het actief zoeken naar het vijfde lichaam is gestaakt.