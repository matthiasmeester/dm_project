Met een zomerse Hemelvaartsdag in het vooruitzicht wil strandtenteigenaar André Triep maar een ding: open. Hij schreef een brief naar de gemeente Den Haag, maar zonder succes. De gemeente laat maandagmiddag weten geen uitzonderingen te maken, tot 2 juni moeten strandtenten dichtblijven.
Een domper voor Triep, die ook voorzitter is van de Vereniging van Strandexploitanten Scheveningen waarbij 48 strandpaviljoens zijn aangesloten. "De groepsapp ontploft. Ik probeer alle kikkers in de kruiwagen te houden, maar ik weet niet of dat lukt. Ik zie quotes voorbij komen van mensen die zeggen dat ze woensdag toch opengaan."
Triep: "Als er donderdag nou 14 graden voorspeld zou zijn en regen, dan had je mij niet gehoord. Maar als we op 1 juni aan de richtlijnen kunnen voldoen, kunnen we dat nu ook."
In Zandvoort werd afgelopen weekend een pilot gehouden om in aanloop naar 1 juni alvast te kijken hoe de maatregelen uitpakken. De gemeente kreeg hiervoor een ontheffing op de noodverordening van de Veiligheidsregio Kennemerland.
De proef verliep "soepel", zegt een woordvoerder van de gemeente. "Zeker op zondag, toen het weer goed was. Ons advies aan de veiligheidsregio zou zijn dat we dit doorvoeren tot 1 juni."
De strandtenteigenaar uit Scheveningen vindt dat er één lijn moet worden getrokken tussen de verschillende badplaatsen. Het stoort hem dat buurgemeenten wel strandbedden mogen verhuren en strandpaviljoens in Den Haag niet. "Dat is scheef, dat geeft wrijving."
Onder leden is er ook onduidelijkheid: "Waarom mag het in Hoek van Holland en in Zandvoort wel? Zo wordt de situatie bijna onhoudbaar."
Volgens Triep is er op het strand juist "een zee van ruimte" en kunnen exploitanten prima de coronamaatregelen in de praktijk brengen. De take-away functie, het afhalen van eten en drinken, mocht al langer. "Maar we willen ook onze strandbedden op 1,5 meter zetten en de toiletvoorziening opendoen."
Vooral de sanitaire voorzieningen die gesloten zijn en blijven, vormen een obstakel voor een strandbezoek. Triep: "Als je nu op het strand bent, wordt er iedere vijf minuten op het raam van de strandtent geklopt met de vraag of mensen naar het toilet mogen. Mensen gaan wildplassen, dat willen we ook niet."
De strandtenteigenaar wil en kan - ook financieel - een zonnige Hemelvaartsdag niet missen: