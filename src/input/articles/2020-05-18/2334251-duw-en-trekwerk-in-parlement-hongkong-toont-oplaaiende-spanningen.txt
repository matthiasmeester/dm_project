In Hongkong zijn parlementsleden elkaar te lijf gegaan. Leden van de pro-Chinese partij en leden van de pro-democratische partij zijn het niet eens met elkaar over de benoeming van een voorzitter van een commissie die gaat over wetsvoorstellen. Vrijdag leidde dezelfde kwestie ook al tot fysiek geweld.
Peking beschuldigt de pro-democratische volksvertegenwoordigers van het semi-autonome Hongkong van "kwaadaardige" vertragingstechnieken om te voorkomen dat er over voorstellen wordt gestemd. Een van die voorstellen is het strafbaar stellen van misbruik van het Chinese volkslied.
Bekijk hier het tumult in het parlement:
De schermutselingen zijn een teken dat de politieke spanningen na het beteugelen van de uitbraak van het coronavirus weer oplaaien in de voormalige Britse kroonkolonie. Vandaag begint het proces tegen vijftien pro-democratie-activisten. Een van hen is de prominente politicus en oprichter van de pro-democratische partij Martin Lee.
Correspondent Garrie van Pinxteren sprak met de 81-jarige Lee, die eerder op borgtocht werd vrijgelaten. In het NOS Radio 1 Journaal zegt ze dat Lee ervan overtuigd is "dat hij de strijd tegen Chinese dominantie moet voeren. Hij zegt dat hij nooit gaat opgeven, want hij is er heilig van overtuigd dat hij het morele gelijk aan zijn kant heeft."
Lee, een advocaat, werd half april samen met veertien anderen opgepakt. Ze worden beschuldigd van het organiseren van de anti-regeringsprotesten vorig najaar. Op die bijeenkomsten werd geprotesteerd tegen de pro-Chinese koers van de hoogste bestuurder van Hongkong, Carrie Lam.
De demonstranten eisen vergaande democratische hervormingen in Hongkong en een onderzoek naar het politiegeweld bij het onderdrukken van de demonstraties.
Volgens Van Pinxteren verwacht Lee niet zoveel van het proces. "De behandeling zal waarschijnlijk worden uitgesteld. Bij deze lagere rechtbank kan maximaal drie jaar worden gegeven, dus wordt gekeken of het naar een hogere rechtbank kan, waar hij maximaal vijf jaar kan krijgen."
Lee denkt dat het beter is voor China als president Xi aan de eisen toegeeft. "China is de tweede economie van de wereld. Wil de president echt dat China bekendstaat als een dictatuur, als een land dat niet valt te vertrouwen?", vraagt hij zich hardop af.
Ondertussen beginnen de protesten weer grotere vormen aan te nemen. Lee durft niet te voorspellen hoe ze gaan verlopen. Hij zegt tegen Van Pinxteren dat hij geweld afkeurt, maar het wel begrijpt. "Als we aantonen dat het ook vreedzaam kan, dan kunnen er misschien wel weer miljoenen mensen de straat op gaan."