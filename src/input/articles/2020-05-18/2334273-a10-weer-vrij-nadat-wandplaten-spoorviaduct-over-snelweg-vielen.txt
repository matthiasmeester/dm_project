De A10, de ring van Amsterdam, was ter hoogte van Watergraafsmeer in de richting knooppunt Amstel vandaag urenlang afgesloten door schade aan een spoorviaduct. De zijwand van het viaduct was losgekomen en gedeeltelijk op de weg terechtgekomen.
Rond 20.30 uur is de weg weer vrijgegeven. In beide richtingen is de weg weer begaanbaar voor verkeer, meldt Rijkswaterstaat.
De lokale omroep AT5 meldt dat Rijkswaterstaat en ProRail zijn ingezet om de schade te herstellen. Ook zou het viaduct zijn gecontroleerd op veiligheid.
Bij het losraken is alleen schade gemeld, er zijn geen gewonden gevallen, schrijft NH Nieuws. De treinen tussen Weesp en Amsterdam Muiderpoort die over het viaduct rijden, vielen vanmiddag korte tijd uit.
In eerste instantie zou de weg niet eerder dan 22.00 uur worden vrijgegeven.