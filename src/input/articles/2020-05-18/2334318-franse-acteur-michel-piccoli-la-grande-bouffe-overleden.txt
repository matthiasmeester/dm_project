De Franse acteur Michel Piccoli is op 94-jarige leeftijd overleden, heeft zijn familie bekendgemaakt. Op 12 mei kreeg Piccoli een hersenbloeding, waarna hij in het bijzijn van zijn vrouw en kinderen insliep.
Michel Piccoli speelde vanaf 1945 in meer dan tweehonderd films en was vooral in de jaren 60 en 70 een van de bekendste Franse acteurs, met rollen in vooral experimentele of filmhuis-films. In 1963 had hij de hoofdrol in Le Mépris ('De verachting') van Jean-Luc Godard, met Brigitte Bardot als tegenspeelster.
In 1969 speelde hij in de spionagethriller Topaz van Alfred Hitchcock, maar een carrière in Hollywood kwam niet van de grond. Kort daarna werd hij wel wereldberoemd door Le charme discret de la bourgeoisie ('De verholen charme van de bourgeoisie', 1972) van de Spaanse regisseur Luis Buñuel, die een Oscar won voor de beste niet-Engelstalige film.
Ook de zwarte humor in La Grande Bouffe ('De grote schranspartij', 1973) van regisseur Marco Ferreri leverde Piccoli wereldfaam op. Die film, over een viertal vrienden die uit afkeer van de consumptiemaatschappij besluiten om zich dood te eten, veroorzaakte bij verschijning een groot schandaal, maar geldt tegenwoordig als een hoogtepunt in het werk van Ferreri.
Bekend was ook zijn rol tegenover Romy Schneider in Les choses de la vie (1970) van Claude Sautet, over een man die een ongeluk krijgt en in comateuze toestand zijn leven overziet. De film kreeg in 1994 een remake in Hollywood met Richard Gere in de hoofdrol. Piccoli zou uitgroeien tot Sautets alter ego, zoals Marcello Mastroianni bij Fellini: Sautet en Piccoli maakten na Les choses de la vie nog vier films samen.
In 1980 werd Piccoli op het filmfestival van Cannes uitgeroepen tot beste acteur, voor zijn rol in de Italiaanse film Salto nel vuoto ('Sprong in de leegte') van regisseur Marco Bellocchio. Twee jaar later won hij in Berlijn een Zilveren Beer voor zijn rol in Une étrange affaire van Pierre Granier-Deferre.
Piccoli bleef tot op hoge leeftijd acteren: zijn laatste grote rol was in de komedie Habemus Papam (2011) van de Italiaanse regisseur Nanni Moretti.
Piccoli trouwde in 1954 met vakgenoot Éléonore Hirt, met wie hij een dochter kreeg, Anne-Cordélia. Daarna trouwde hij met zangeres Juliette Gréco en in 1978 met filmschrijver en actrice Ludivine Clerc, met wie hij samenbleef tot zijn dood. Met Clerc adopteerde Piccoli twee van oorsprong Poolse kinderen, zijn zoon Inord en dochter Missia.