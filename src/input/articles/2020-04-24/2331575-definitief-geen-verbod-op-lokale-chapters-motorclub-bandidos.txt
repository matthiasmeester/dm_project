De lokale chapters van motorclub Bandidos mogen niet worden verboden, heeft de Hoge Raad bepaald. Over de overkoepelende organisatie Bandidos Motorcylce Club (BMC) deed de hoogste rechtsprekende instantie geen uitspraak: die organisatie blijft verboden.
In 2018 verbood het gerechtshof in Arnhem de Nederlandse afdeling van Bandidos, omdat de organisatie volgens het hof banden onderhield met Bandidos-afdelingen in het buitenland die "het gebruik van geweld en andere vormen van criminaliteit niet schuwen".
Over de lokale chapters werd toen geen uitspraak gedaan, omdat het Openbaar Ministerie daar niet om had gevraagd. Daarop ging het OM in cassatie.
De internationale motorclub Bandidos Motorcycle Club vestigde zich in 2014 in Nederland. Er zijn sindsdien afdelingen, zogeheten chapters, geopend in onder meer Sittard, Nijmegen en Utrecht. De motorclub zou enkele tientallen leden hebben.
De Hoge Raad oordeelt dat er een verschil is tussen de chapters en de overkoepelende organisatie. "De chapters zijn zelfstandige informele verenigingen en hebben dus rechtspersoonlijkheid. Het gevolg hiervan is dat het verbod van BMC Holland zich niet uitstrekt tot de lokale Nederlandse chapters." Volgens de Hoge Raad moet het OM, als het de lokale chapters wil verbieden, een verzoek doen over ieder chapter afzonderlijk.
De Hoge Raad volgt met zijn oordeel niet het advies van de advocaat-generaal. Die adviseerde het hoger beroep opnieuw te doen, omdat de Nederlandse chapters volgens hem geen zelfstandige rechtspersonen zijn. Ook oordeelde hij dat het hof niet goed had onderzocht of een wereldwijde Bandidos-organisatie bestaat, zoals het OM claimde.