De ziekenhuizen in Assen en Emmen gaan hun IC-afdelingen zo inrichten dat er naast coronapatiënten ook weer 'gewone' patiënten behandeld kunnen worden. In het UMCG en het Martiniziekenhuis in Groningen blijven wel speciale IC-afdelingen voor coronapatiënten.
"We hebben met de ziekenhuizen bij elkaar gezeten om te kijken hoe we de coronazorg de komende tijd moeten organiseren. We zijn in Drenthe tot de conclusie gekomen dat covid onderdeel gaat uitmaken van de reguliere zorg", zegt bestuursvoorzitter Suzanne Kruizinga van het Wilhelmina Ziekenhuis Assen bij RTV Drenthe.
Eerder vanochtend meldden het Martini Ziekenhuis en het UMCG in de stad Groningen dat zij de enige ziekenhuizen in Groningen en Drenthe werden voor de opvang van nieuwe coronapatienten.
Maar dat is volgens Kruizinga niet haalbaar. "Je kunt pas na onderzoek in het ziekenhuis definitief vaststellen of iemand corona heeft. Dat zou betekenen dat iemand die veel hoest, benauwd is of last van zijn luchtwegen heeft meteen door de huisarts al naar het Martiniziekenhuis of UMCG gestuurd wordt. Dat is geen houdbare situatie."
Wel is het zo dat het Martiniziekenhuis en het UMCG proberen om de zorg voor coronapatienten te concentreren. "Als je patiënten clustert, kun je de zorg optimaliseren", zegt UMCG-chirurg Ger Sieders tegen RTV Noord. "Je kunt beter een grotere groep hebben dan een enkele patiënt met een bepaalde aandoening. Het voordeel voor de kleinere ziekenhuizen is dat ze makkelijker de reguliere zorg kunnen opschalen en hervatten."
Een woordvoerster van het ziekenhuis in Assen bevestigt dat de speciale intensive cares en verpleegafdelingen voor coronapatiënten nu weer 'gewone' afdelingen worden. Met naast coronazorg dus ook andere zorg. Daarbij moet een enorme achterstand worden weggewerkt. Er is de afgelopen anderhalve maand reguliere zorg verleend, maar naar schatting 70 procent van de gewone behandelingen is uitgesteld.