De vader in de zaak van de dode baby in Haaksbergen is geen verdachte meer. De 30-jarige moeder is dat nog wel en blijft in voorarrest. Ook is er opnieuw onderzoek gedaan in de woning van het gezin.
De ouders kwamen in het paasweekeinde met hun overleden kind naar het ziekenhuis. De artsen sloegen alarm, omdat ze het niet vertrouwden. Daarop deed politie uitgebreid onderzoek in de woning van de ouders in Haaksbergen. Het kindje was daar overleden.
De moeder wordt door het Openbaar Ministerie verdacht van "betrokkenheid bij de dood van haar pasgeboren baby", zoals de aanklacht luidt volgens RTV Oost. Aanvankelijk werd ook de vader van het kind als verdachte beschouwd, maar vanochtend is bekendgemaakt dat dat niet langer het geval is. Waarom de vader vrijuit gaat, wil OM-woordvoerder Annette Toonen niet zeggen. "Zeker omdat hij nu ook geen verdachte meer is."
Zoals eerder gemeld is enkele jaren geleden ook al een baby van de vrouw kort na de geboorte overleden. Onbekend is of er nu ook nader onderzoek wordt gedaan naar dit eerste overlijden.