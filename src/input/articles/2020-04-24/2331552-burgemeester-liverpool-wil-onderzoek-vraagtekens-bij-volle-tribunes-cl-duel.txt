Burgemeester Steve Rotheram van Liverpool wil dat er een onderzoek wordt ingesteld naar de gang van zaken rond het duel met Atlético Madrid. De Spanjaarden namen voor het treffen in de Champions League drieduizend fans mee, wat mogelijk heeft bijgedragen aan de verspreiding van het coronavirus in zijn stad.
"We hebben daarna een enorme toename van de ziekte gezien, wat resulteerde in 1.200 positief op het virus geteste personen in onze stad", zegt Rotheram. "Mocht de regering een verkeerde inschatting hebben gemaakt, is dat een schandaal."
Ongeveer 52.000 toeschouwers op Anfield Road zagen dat de titelverdediger na verlenging werd uitgeschakeld door Atlético.
"Ik wil weten of onze regering eerder had moeten ingrijpen en ze de toegang tot ons land had moeten weigeren. Madrid was in die periode als een hotspot van het virus. Mogelijk is dat volkomen onderschat."
De regering liet eerder al weten dat de beslissing om niet in te grijpen was gebaseerd op wetenschappelijk advies. Liverpool-Atlético was de laatste wedstrijd in de Champions League die werd gespeeld in een vol stadion. Op dezelfde avond beven de tribunes bij PSG-Dortmund al uit voorzorg leeg.