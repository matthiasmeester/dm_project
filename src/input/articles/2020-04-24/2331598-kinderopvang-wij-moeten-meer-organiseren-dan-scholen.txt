Nu de basisscholen op 11 mei gedeeltelijk opengaan, openen ook de buitenschoolse opvang en de kinderopvang voor kinderen tussen 0 en 4 jaar de deuren. Maar de voorbereidingen verlopen stroef, zegt de brancheorganisatie.
"Er ontstaan vreemde situaties", zegt Emmeline Bijlsma, directeur brancheorganisatie kinderopvang. "Sommige scholen gaan helemaal hun eigen gang." Het is de bedoeling dat basisschoolleerlingen hele dagen naar school gaan en niet slechts een dagdeel. Maar het staat scholen die zich niet in dit advies van de PO-raad kunnen vinden vrij om het anders te organiseren. Bijlsma noemt het "onbegrijpelijk" als scholen de oproep negeren.
De brancheorganisatie wil daarom meer samenspraak en uiterlijk één week voor 11 mei duidelijkheid. "Wij moeten nog meer organiseren dan de scholen. Sommige scholen zeggen: je hoort van ons op 8 mei wat we doen. Wij hebben dan drie dagen om het vervoer, de planning, de medewerkers, de roosters en het contact met ouders te regelen. Dat is onmogelijk."
Ed Buitenhek, adviseur kinderopvang begrijpt het probleem maar ziet een oplossing: "De kinderopvang probeert ouders nu met maatwerk tegemoet te komen en niet uitsluitend opvang op de vaste afgesproken weekdagen te leveren. Dat vergt wel snel duidelijkheid van scholen. Als dat niet lukt kan de buitenschoolse opvang ouders botweg zeggen: contract is contract, al wordt het dan wel een chaotische puzzel."
Nine Cornet, directeur van kinderopvang Mini Stek, weet zeker dat het goedkomt. "Maar het is een hele klus". Ze draagt zorg voor 926 kinderen, verspreid over acht vestigingen voor buitenschoolse opvang en vier kinderdagverblijven in Utrecht. "We staan in de wacht, ik heb het protocol nog niet."
"Na overleg met scholen in mijn omgeving gaan ze gelukkig hele dagen open." Ze merkt dat er onder medewerkers veel vragen leven: "Ik wil de kinderen heel graag weer zien, maar ook gezond blijven. Vallen ik of mijn partner onder de risicogroep? Het advies luidt: 'Overleg met je werkgever.' Maar ik ben ook geen arts."
Cornet heeft minder personeel om in te zetten. Bovendien moet je thuisblijven als je snotterig bent, volgens RIVM-richtlijnen. "Na een week op een kinderdagverblijf is het een 'snottebellenbende'. Dan is het spannend om het rooster rond te krijgen."
Ouders krijgen nu de kosten voor de kinderopvang volledig terug, vanwege de coronacrisis. Deze teruggaveregeling geldt tot het maximale uurtarief van de belastingdienst. De meeste kinderdagverblijven hanteren een hoger uurtarief. Maar ze nemen dit verschil nu even voor lief. "Dat kan ook omdat ze minder kosten maken", zegt Buitenhek.
Maar na 11 mei verandert dit. "Dan maken we weer alle kosten. En is er geen ruimte meer voor compensatie", weet directeur Cornet. De brancheorganisatie wil dit aanpakken. Bijlsma: "We overleggen hierover met Sociale Zaken."
Maar ondanks alle voorbereidingen, weet directeur Cornet dat haar medewerkers weer veel zin hebben om te beginnen.
En dat geldt ook voor de pedagogisch medewerkers op kinderdagverblijf Kids en Zoo in Klazienaveen. "We kunnen niet wachten de kinderen weer te zien. Ik heb er nu maar drie, normaal zijn hier 36 kinderen verdeeld over drie groepen", zegt Chantal Keizer (23).
"Natuurlijk is het spannend, maar we maken ons geen zorgen over de gezondheid. We zijn ook een jonge groep, mijn oudste collega is 30 jaar oud. Bovendien wordt alles heel goed schoongemaakt. En de ouders? Die houden we gewoon op afstand."