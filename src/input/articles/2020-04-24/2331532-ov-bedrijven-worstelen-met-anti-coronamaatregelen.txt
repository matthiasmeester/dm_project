Ov-bedrijven denken samen na over een oplossing voor de beperkte ruimte in bussen en treinen. Door de anderhalvemetermaatregel kan maar een beperkt aantal reizigers vervoerd worden.
"Zelfs als wij alle treinen, bussen en trams weer laten rijden, kunnen wij maar een kwart van de reizigers van voor de crisis vervoeren", zegt Pedro Peters van branche-organisatie OV-NL in het NOS Radio 1 Journaal. Op dit moment zit het openbaar vervoer al op 10 tot 15 procent van het niveau van voor de coronacrisis.
Een werkgroep van het ministerie van Infrastructuur, ov-bedrijven en reizigersorganisaties kijkt naar mogelijke oplossingen. Een ervan is een reserveringsapp, die ervoor zorgt dat de ruimte in bussen en treinen goed verdeeld wordt. Ook wordt gedacht aan speciale reisuren voor kwetsbare groepen en een verbod op reizen die niet noodzakelijk zijn.
Er wordt verder gekeken of het mogelijk is het openbaar vervoer uit te zonderen van de anderhalvemeterregel, bijvoorbeeld door mondkapjes verplicht te stellen. Het kabinet heeft daarover advies gevraagd aan het RIVM.
Peters benadrukt dat het ov zich nu houdt aan de richtlijnen van het RIVM. "Maar daardoor kan je heel weinig mensen vervoeren. Als we alle treinen en bussen laten rijden, terwijl we maar maximaal een kwart van de reizigers kunnen vervoeren, kost dat een godsvermogen. Het Rijk zal dat gat financieel moeten dichten."
Als de capaciteit beperkt blijft, zullen er keuzes moeten worden gemaakt over wie er wanneer mag reizen. De vervoerders willen dat niet zelf bepalen en vinden dat het kabinet daar in dat geval regels over moet opstellen.
Afgelopen maandag zei Peters ook al dat er duidelijke regels moeten komen om te bepalen wie er wel en niet met het ov mogen.
Staatssecretaris Van Veldhoven tempert de verwachtingen over snelle invoering van een reserveringsapp. In Denemarken bestaat al zo'n systeem en zij kijkt er inderdaad ook naar. "Maar dit zal er echt niet binnenkort zijn, dus laten we ons daar niet rijk mee rekenen", voegt ze eraan toe.
Ook Van Veldhoven benadrukt dat er afspraken moeten worden gemaakt over wie wanneer van het openbaar vervoer gebruik kan maken als mensen meer gaan reizen, maar anderhalve meter afstand moeten houden.