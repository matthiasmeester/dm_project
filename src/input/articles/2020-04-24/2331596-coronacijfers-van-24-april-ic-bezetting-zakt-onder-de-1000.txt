Het aantal coronapatiënten op de intensive care daalde vandaag opnieuw, naar 963. Dat zijn 45 bezette IC-bedden minder dan een dag eerder. Op het hoogtepunt van de crisis steeg de bezetting van de IC-bedden met meer dan honderd per dag. Voor het eerst in lange tijd daalt het totaal nu onder de duizend.
Van de Nederlandse IC-patiënten met corona liggen er 41 in Duitse ziekenhuizen, een minder dan donderdag. Die patiënt is teruggebracht naar Nederland.
Diederik Gommers zei eerder namens de Nederlandse Vereniging voor Intensive Care dat de landelijke maatregelen pas versoepeld kunnen worden als er minder dan 700 coronapatiënten op de IC liggen. In dat geval is het personeel op de IC's niet langer overbelast en kunnen ook operaties van niet-covid-patiënten weer echt op gang komen.
Het aantal doden in verband met het coronavirus steeg tot 10.00 uur vanmorgen met 112. Gisteren waren dat er meer: 123. In totaal zijn sinds de start van de uitbraak 4289 overledenen gemeld aan het RIVM van wie is vastgesteld dat ze leden aan covid-19, de ziekte die door het virus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Dat zijn er vandaag 123, ook hier iets minder dan de 137 van gisteren. Volgens het RIVM is de grote lijn nog altijd dat zowel de opnames als de sterfgevallen "een dalende lijn vertonen".
Het instituut wijst er daarbij op dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Overigens telt het RIVM alleen overledenen mee die positief zijn getest op het coronavirus. Het CBS publiceerde vandaag in samenwerking met het RIVM weer cijfers die een indruk geven van het mogelijke aantal 'verborgen' coronadoden. Daaruit blijkt dat de 'oversterfte' door covid-19 afneemt, overigens ook in de verpleeg- en verzorgingshuizen.
In totaal zijn er nu 10.281 mensen die in het ziekenhuis liggen of hebben gelegen. Het RIVM maakt niet bekend hoeveel coronapatiënten op dit moment nog zijn opgenomen, omdat het aantal ontslagen niet bekend is.
Voor het eerste keer maakte onderzoeksinstituut Nivel vandaag ook cijfers over de verspreiding van het virus bekend die geregistreerd zijn door huisartsen. Daaruit blijkt onder meer dat de huisartsen een daling rapporteren van het aantal nieuwe patiënten dat met covid-19 in de wachtkamer komt.
Van ongeveer 26.000 patiënten is tot en met vorige week bevestigd dat zij de ziekte hebben; bij bijna 70.000 mensen is er een verdenking of een verdenking geweest. Van die mensen hadden de huisartsen dus het vermoeden dat zij covid-19 hadden, maar dat is niet via een test bevestigd. Ook die verdenkingen vertonen overigens een dalende lijn.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.