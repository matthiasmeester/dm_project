De politie heeft gisteravond een 19-jarige automobilist uit Venlo tot stoppen gedwongen op de A67 bij Eindhoven omdat hij harder dan 200 kilometer per uur reed. De politie heeft zijn rijbewijs ingenomen, meldt Omroep Brabant.
De politie ondernam actie toen er camerabeelden van de automobilist uit Eindhoven binnenkwamen bij de meldkamer.
"Met een hoop kabaal scheurde hij door de stad, om uiteindelijk met ruim 230 kilometer per uur over de A67 weer terug, richting Limburg te rijden", aldus de politie. "Zijn gemiddelde snelheid kwam uit op 203 kilometer per uur."
De man is niet alleen zijn rijbewijs kwijt, hij kan ook een "forse boete" tegemoet zien.
Elders in Brabant greep de politie ook in. Op de A16 bij Breda moest een automobilist vannacht zijn auto inleveren omdat hij voor de derde keer auto reed zonder rijbewijs. De man was onder invloed van drugs.
Ook op de A16 dwong de politie een automobilist tot stoppen die met 125 kilometer per uur langs wegwerkzaamheden reed. Daar gold een maximumsnelheid van 70 kilometer per uur. De man had geen rijbewijs, was onder invloed van drugs en had nog een gevangenisstraf van zeventien dagen openstaan. Hij is aangehouden.