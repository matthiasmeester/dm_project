Van de keuken naar het aspergeveld: veel scholieren moeten op zoek naar een nieuwe bijbaan. In de supermarkt is het extra verdienen, maar als je als keukenhulp of verkoper in een winkel werkte, kan je fluiten naar je centen. En dus duiken scholieren opeens in andere sectoren op.
In plaats van nacht- en avonddiensten in de horeca, staat Tom (19) nu 's ochtends vroeg asperges te steken. "Ik vind het voor het eerst fijn om vroeg op te staan, merk ik. In de horeca ben ik wel gewend om flink te beuken, maar dat kan ook prima als je asperges steekt. Misschien dat ik hier wel blijf werken, een dagje in het weekend ofzo, als ik straks weer naar school kan."
NOS Stories dook in de wereld van de bijbaantjes: waar kan je nog snel werk vinden? Krijg je nou wel of niet een bonus? En als je thuiszit, krijg je dan gewoon doorbetaald?
"Normaal hebben we voornamelijk werknemers uit Polen die bij ons asperges steken en sorteren, maar vanwege corona zijn er een stuk minder naar Nederland gekomen", zegt Lidy van de Ven, de eigenaar van het aspergebedrijf. "Sinds een paar weken wandelen scholieren hier gewoon hier het erf op met de vraag of ze kunnen komen werken, al is het maar een paar uurtjes per week."
"Het is wel puzzelen. Poolse werknemers werken soms wel zeven dagen in de week, omdat ze in een zomer veel geld willen verdienen. Voor een zo'n werknemer heb ik ongeveer drie scholieren nodig. En soms komt een scholier opeens op werk en zegt: 'Trouwens, ik moet wel even stoppen zo, want ik heb online les. Daar moet ik dan wel om lachen."
Niet alleen in de agrarische sector zijn nu bijbanen te vinden. Zo werkt Annabel van 20 normaal in de horeca, maar nu in een distributiecentrum voor tijdschriften. "Na een maand Netflixen heb je het ook wel weer gezien", zegt ze. "Ik was wel verrast toen ik hoorde dat ik hier kon werken, ik heb natuurlijk nog nooit zoiets gedaan."
Naast de agrarische sector is er ook nog veel werk in de supermarkten, doe-het-zelf-zaken en tuincentra. Ook naar bezorgers - van zowel maaltijden, boodschappen als kranten - is veel vraag. En is er veel werk in distributiecentra en magazijnen.
Sommige scholieren kampen met andere problemen; zo krijgt lang niet iedereen met een 0-uren-contract doorbetaald. De NOW-regeling zou dat mogelijk moeten maken, ook voor flexwerkers. Maar veel scholieren vallen als eerste af bij hun baas. Zoals Abdullah van 17, die als afwasser in een eetcaf√© werkt. "Ik zit nu thuis, dus ik heb geen inkomsten. Mijn baas wilde dat eerst niet."
Bij het meldpunt van Young & United van vakbond FNV kwamen hier al 1600 klachten over binnen. Ook voor scholieren die via een uitzendbureau werken, is doorbetaling niet vanzelfsprekend. Brancheorganisatie NBBU laat weten dat ongeveer de helft van alle uitzendbureau's gebruikmaakt van de NOW-regeling, of van plan is dat te doen.
Voor Abdullah kwam het trouwens wel goed. Hij heeft opnieuw met zijn baas gepraat, en hij krijgt alsnog doorbetaald.