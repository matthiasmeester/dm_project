Zanger, bassist en componist Dries Holten (84) is overleden. De meesten zullen hem kennen als Andres, de helft van het duo Sandra en Andres dat hij samen met Sandra Reemer vormde. Later in zijn carrière was Holten een duo met Rosy Pereira, onder de naam Rosy & Andres.
Holten werd 30 januari 1936 geboren in toenmalig Nederlands-Indië in Cimahi op Java. Zijn vader was KNIL-militair. Toen de Japanners in 1942 het eiland bezetten, vluchtte zijn familie naar Nederland.
Daar begon Holten zijn muzikale carrière als bassist bij De Notenkrakers in Venlo. Daarna speelde hij bij de Nieuwe Vijf. Samen met Sandra Reemer vormde hij van 1966 tot 1975 het duo Sandra en Andres. In 1968 hadden ze veel succes met het nummer Storybook children, dat 13 weken in de top-40 stond. Twee jaar later volgde Love is all around en in 1972 eindigde het duo als vierde op het Eurovisie Songfestival met Als het om de liefde gaat.
Toen Sandra en Andres uit elkaar gingen, ging Holten verder met Rosy Pereira onder de naam Rosy en Andres. In 1975 hadden ze een hit met Sausolito en een jaar later bereikten ze de derde plaats in de Nederlandse top-40 met My love. Na 1980 werkte hij enige tijd samen met zangeres Debbie.
Andres schreef ook nummers voor andere artiesten. Zo schreef hij de muziek voor Land of milk and honey voor het duo Mouth & MacNeal en de tekst voor de hit Immer wieder Sonntags van het Duitse duo Cindy & Bert.
Ook bracht hij soloplaten uit onder zijn echte naam, als Andres en als Andy Wood. Zijn latere repertoire bestond voornamelijk uit carnavalsliedjes en westerse interpretaties van Indische liedjes. In 1998 bracht hij de single Niet te geloven uit, als ode aan schaatser Gianni Romme die in het Japanse Nagano dubbel goud won tijdens de Winterspelen.
Dries Holten overleed vorige week woensdag aan de gevolgen van kanker. Zijn familie maakte zijn overlijden pas bekend na de crematie. Deze vond plaats in besloten kring.