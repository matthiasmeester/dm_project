Het is nu meestal nog rustig op de stations en in de treinen. Maar dat kan veranderen als middelbare scholen weer open mogen en er minder massaal wordt thuisgewerkt. Hoe zijn nieuwe besmettingen in trein, bus en metro dan te voorkomen?
In Duitsland worden mondkapjes in het openbaar vervoer verplicht. Zo ver is het hier nog niet, maar vervoerders zoeken wel naar andere oplossingen.
Zo neemt NS maatregelen als volgende week weer meer treinen gaan rijden, en wordt er nagedacht over mondkapjes:
Enkele touringcarbedrijven hebben hun bussen al coronaproof gemaakt, met plastic schermen of zeilen tussen de stoelen. "Het is een gordijn van industriÃ«le kwaliteit, daar kom je niet met een paraplu doorheen", zegt Tim van Heugten, directeur van Van Heugten Tours in Den Haag. "En we reinigen de schermen na elke rit."
Het bedrijf is vooral gericht op zakelijk vervoer, maar rijdt ook ondersteuningsritten voor streek- en stadsvervoer. Met stickers is aangegeven dat reizigers niet aan het gangpad mogen zitten. Zonder de schermen zouden er zo'n twaalf personen tegelijk mee kunnen, nu dertig, zegt Van Heugten.
KNV, de koepelorganisatie voor beroepsvervoer, begrijpt dat ondernemers hun voertuigen aanpassen, maar waarschuwt wel dat die aanpassingen nog niet zijn goedgekeurd door de Rijksdienst voor het Wegverkeer. Die instantie overlegt nog met TNO en het ministerie van Infrastructuur over de veiligheid, zegt een woordvoerder. "Denk bijvoorbeeld aan airbags, de spiegels, het zicht naar buiten en de bewegingsruimte voor de bestuurder."
Van Heugten verwacht wel dat die goedkeuring er komt, omdat hij denkt aan alle voorwaarden te hebben voldaan. De schermen zouden volgens de directeur ook een oplossing kunnen zijn voor streek- en stadsbussen, en misschien zelfs voor trams, metro's en treinen.
Maar daarmee wordt de capaciteit niet opeens veel groter, verwacht Henk Nijmeijer, hoogleraar Dynamics & Control aan de TU Eindhoven. "Hoe creatief je ook bent, veel meer dan 25 tot 30 procent van wat het twee maanden geleden was, gaat het vast niet worden in de treinen. Je zou veel meer bussen en treinen moeten laten rijden, en daar hangt weer een prijskaartje aan."
Normaal reizen er 1,3 miljoen reizigers per dag met de trein. Nu is dat aandeel gezakt tot 7 procent (nog geen 100.000 reizigers) per dag. De NS rijdt met een zogenoemde basisdienstregeling. Dat betekent eigenlijk dat er maar een paar intercity's rijden en verder alleen sprinters, gemiddeld een keer per half uur.
Vanaf 29 april gaat NS weer een keer per uur een intercity op alle trajecten rijden waar normaal ook een intercity rijdt. Dat is nog steeds minder dan normaal. Ook andere vervoerders schroeven de dienstregeling vanaf 29 april op. Zo gaat het GVB in Amsterdam meer bussen, trams en metro's inzetten.
De oplossing op korte termijn zal vooral moeten komen van individueel vervoer, denkt Nijmeijer. "Ik ben een groot voorstander van fietsen. We moeten accepteren dat voorlopig het vervoer per auto en fiets aangemoedigd wordt. Het liefst elektrische auto's natuurlijk."
Meer thuiswerken kan ook een verschil maken, zegt Niels van Oort. Hij is mede-directeur van het Smart Public Transport Lab van de TU Delft. "We zijn nu massaal online aan het werken en studeren. In hoeverre kan dat een blijvend iets zijn? Dat is interessant."
Samen met de NS begint het lab een onderzoek onder zo'n 100.000 reizigers om erachter te komen in hoeverre ze thuis blijven werken als de coronamaatregelen versoepeld of helemaal opgeheven worden. Een groot deel zal dat na corona misschien niet meer doen, maar dat hoeft dan ook niet, zegt Van Oort. "Meer thuiswerken en online onderwijs kan dan zeker nog van grote waarde zijn. Als alleen al een deel dan thuis wil werken of later begint aan de werkdag, kan dat de piekbelasting al wegnemen in het openbaar vervoer."