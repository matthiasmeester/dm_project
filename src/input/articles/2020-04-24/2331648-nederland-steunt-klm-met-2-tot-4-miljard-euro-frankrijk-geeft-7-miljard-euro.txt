De Nederlandse regering steunt KLM met een bedrag tussen de 2 en 4 miljard euro. Hoe de steun er precies gaat uitzien, moet nog worden uitgewerkt.
Minister van Financiën Hoekstra denkt aan garantstellingen en leningen. "KLM is van vitaal belang voor de Nederlandse economie en de Nederlandse werkgelegenheid", zegt hij.
Zo maakte Hoekstra het nieuws bekend:
Er worden wel voorwaarden gesteld aan de Nederlandse miljardensteun. De salarissen van het personeel moet worden gematigd, te beginnen aan de top. Ook mag er geen dividend of winst worden uitgekeerd, bonussen worden gegeven en moet er gewerkt worden aan duurzaamheid en geluidshinder, zoals het terugbrengen van het aantal nachtvluchten.
"Het gaat om belastinggeld", zei minister Hoekstra. "Het is redelijk dat de sterkste schouders ook de zwaarste lasten dragen." Het is niet uitgesloten dat ook salarissen van piloten omlaag moeten.
Hoekstra en minister Van Van Nieuwenhuizen noemden nog meer voorwaarden: 
De steun van 2 tot 4 miljard is nadrukkelijk voor KLM en niet voor het moederbedrijf Air France-KLM. Het Nederlandse luchtvaartbedrijf wordt zwaar getroffen door de coronacrisis. Door de reisbeperkingen staat 90 procent van de vloot aan de grond.
Het kabinet benadrukt het economisch belang van KLM, vooral in verband met thuishaven Schiphol. Bij KLM werken 35.000 mensen, maar er zijn ook veel Nederlandse bedrijven indirect afhankelijk van het luchtvaartbedrijf en van Schiphol.
"KLM is als een dominosteen aan het begin van een lange rij", zei Hoekstra. "Als die steen omvalt, heeft dat gevolgen voor bedrijven in laden en lossen, distributiecentra, evenementen en het toerisme. Bedrijven in allerlei soorten en maten." 
De Franse regering komt met eigen een steunpakket ter waarde van 7 miljard euro voor Air France. Dat heeft minister van Financiën Le Maire gezegd.
Het bedrag bestaat uit 4 miljard euro aan bankleningen, waarvoor de Franse staat garantstaat. Verder krijgt Air France drie miljard aan directe steun. Volgens Le Maire wordt de luchtvaartmaatschappij niet genationaliseerd.