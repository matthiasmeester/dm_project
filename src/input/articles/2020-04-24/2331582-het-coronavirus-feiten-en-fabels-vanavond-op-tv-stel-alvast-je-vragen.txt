Wanneer kunnen opa en oma weer komen oppassen? Wat moet een kapper doen voor hij weer open kan? Wat weten we nu over het virus? Deze vragen en meer kunnen komende vanavond worden gesteld in een extra NOS-programma na het Achtuurjournaal.
In Het coronavirus: feiten en fabels staan opnieuw de vragen van het publiek centraal. Presentatoren Rob Trip en Saïda Maggé zullen ze voorleggen aan deskundigen.
In februari en maart maakte de NOS al twee soortgelijke uitzendingen. Toen werden er tienduizenden vragen ingestuurd door kijkers.
Omdat er sindsdien veel is gebeurd, kunnen kijkers opnieuw vragen insturen via coronavragen@nos.nl, en ook via de sociale mediakanalen van de NOS: Facebook, Twitter en Instagram. Gebruik daarbij de hashtag #coronavragen.
Het coronavirus: feiten en fabels is vanavond vanaf 20.40 uur te zien op NPO 1. De uitzending is met gebarentolk te zien op digitaal themakanaal NPO Nieuws. Bij KPN te vinden op kanaal 43, bij Ziggo op kanaal 501, bij T-Mobile op kanaal 260 en online via NPO Start.
De uitzending is ook te bekijken via een livestream op NOS.nl en de NOS app.