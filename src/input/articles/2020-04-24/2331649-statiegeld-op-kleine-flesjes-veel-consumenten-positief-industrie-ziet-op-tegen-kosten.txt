De industrie staat niet te springen, maar toch is het straks zo ver: er komt 15 eurocent statiegeld op alle plastic flesjes onder 1 liter. Veel consumenten lijken juist wel enthousiast te zijn over de maatregel.
Met het statiegeld op kleine plastic flesjes hoopt staatssecretaris Van Veldhoven de hoeveelheid zwerfafval te verminderen. Per 1 juli volgend jaar betaal je iets meer voor een flesje cola of water bij bijvoorbeeld het tankstation. Je krijgt de extra betaalde 15 cent weer terug als je het flesje na gebruik inlevert bij de supermarkt.
"Zou tijd worden!", zegt Danielle Jansen in een reactie op de Facebookpagina van de NOS. "We lopen hiermee flink achter op veel andere Europese landen. Nu de blikjes nog."
"Heel goed. Flesjes moeten wel bij iedere supermarkt ingeleverd kunnen worden. Ook statiegeld op blikjes heffen", zegt Willie Schipper.
Het bedrag van 15 cent is volgens sommigen aan de lage kant. "Ik denk dat die 15 cent echt geen motivatie is om een flesje in te leveren", zegt Natascha Brans. "Statiegeld moet minimaal 50 cent zijn, anders heeft het weinig effect denk ik", aldus Machiel Iedema.
Uit een onderzoek van de Consumentenbond bleek begin 2018 dat 84 procent van de ondervraagden voorstander was van het uitbreiden van statiegeld naar kleine plastic drankflesjes. Zo'n 75 procent gaf toen aan statiegeld op drankblikjes een goed idee te vinden.
De regeling hing al een tijdje in de lucht. Twee jaar geleden stelde Van Veldhoven een ultimatum: de verpakkingsindustrie moest regelen dat het zwerfafval komend najaar met 70 tot 90 procent zou zijn afgenomen, anders zou er vanaf 2021 statiegeld komen op kleine plastic flesjes.
Dat die afname waarschijnlijk niet gehaald gaat worden, bleek eigenlijk al uit een rapportage van Rijkswaterstaat die Van Veldhoven eerder deze maand naar de Tweede Kamer stuurde. Daarin staat dat er vorig jaar 7 procent meer kleine plastic flessen in het zwerfafval zijn gevonden dan gemiddeld in 2016 en 2017.
In totaal nam de hoeveelheid zwerfvuil ten opzichte van die jaren toe met 21 procent. Opvallend is overigens dat in 2018 juist een afname in achtergelaten plastic flesjes en overig zwerfvuil te zien was.
 
De verpakkingsindustrie is altijd tegen statiegeld op kleine plastic flesjes geweest. Consultancyfirma EY-Parthenon onderzocht in opdracht van de industrie wat het zou kosten om het statiegeldsysteem uit te breiden. Het gaat om een bedrag van 154 miljoen euro, dat volledig voor rekening van de verpakkende bedrijven komt.
"Dat is veel geld voor een vermindering van 3 procent zwerfafval. Er ligt nog zoveel meer op straat. Denk aan snoepwikkels, chipszakken en patatbakjes", zegt een woordvoerder van het Afvalfonds Verpakkingen. Die organisatie int geld van bedrijven die verpakte producten op de markt brengen en betaalt daarmee het inzamelen en recyclen van verpakkingsafval.
De kosten zitten vooral in het ontwikkelen en aanschaffen van nieuwe techniek. "De inzamelapparaten in de supermarkt hebben nu de capaciteit niet voor al die kleine flesjes. Je zou er een compacteermachine bij moeten zetten, die de flesjes plet. Maar dat kost supermarkten weer veel ruimte."