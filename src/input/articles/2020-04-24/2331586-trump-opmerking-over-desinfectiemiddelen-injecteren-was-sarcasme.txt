President Trump was naar eigen zeggen sarcastisch toen hij suggereerde desinfectiemiddelen te injecteren in het lichaam om het coronavirus te bestrijden.
Over zijn opmerking ontstond onmiddellijk veel ophef. Amerikaanse artsen zagen zich genoodzaakt het publiek te waarschuwen geen desinfecterende middelen in te nemen als bescherming tegen het coronavirus.
Trump haakte in op een uitspraak van een adviseur dat bleekmiddel het virus in speeksel binnen vijf minuten doodt en dat het met ontsmettingsalcohol nog sneller kan.
Bekijk hieronder wat Trump precies zei: 
Medici vrezen dat Amerikaanse burgers zelf met de suggestie van Trump aan de slag gaan. Een gezondheidsdienst van de overheid constateerde deze week nog dat het aantal vergiftigingen door schoonmaak- en ontsmettingsmiddelen in de coronapandemie omhoog is geschoten.
Een van de slachtoffers was een vrouw die al haar groenten in een mengsel van water, azijn en 10 procent bleek liet weken. Ze werd onwel en met een ernstig zuurstoftekort in het ziekenhuis opgenomen, waar ze herstelde.
Ook de Amerikaanse voedsel- en warenautoriteit kreeg veel extra meldingen binnen: van braken, diarree, scherpe bloeddrukdaling en acuut leverfalen als gevolg van het innemen van desinfectiemiddelen.
Artsen haastten zich dan ook om het publiek te waarschuwen om niet zelf aan het experimenteren te slaan. "Dit idee om wat voor desinfectiemiddel dan ook in het lichaam te brengen is onverantwoordelijk en gevaarlijk", zei luchtwegspecialist Vin Gupta tegen NBC News.
Bloomberg News sprak met zijn collega John Balmes: "Bleek inademen is het slechtste dat je voor je longen kunt doen. Zelfs sterk verdunde bleek of sterk verdunde ontsmettingsalcohol is niet veilig. Het is een totaal belachelijk idee."
Ook de Britse multinational Reckitt Benckiser heeft een waarschuwing doen uitgaan. Deze producent van de desinfectiemiddelen Dettol en Lysol waarschuwt om deze middelen niet te drinken, te injecteren of op wat voor manier dan ook in het lichaam te brengen.
Het Witte Huis haalde vandaag hard uit naar de pers. Volgens een woordvoerder willen de media de president in een kwaad daglicht stellen en zijn de uitspraken over desinfecterende middelen uit hun context gehaald.
Trump speculeert wel vaker over medische oplossingen om het virus eronder te krijgen. Zo stelde hij eerder voor om een antimalariamiddel tegen covid-19 in te zetten. Een proef in een veteranenziekenhuis liep op een mislukking uit. Er stierven meer veteranen die het middel hadden gekregen dan veteranen die op een andere manier werden behandeld.
De FDA, de Amerikaanse Voedsel- en Warenautoriteit, heeft inmiddels een waarschuwing uitgedaan tegen het middel. De autoriteit meldt dat er meldingen zijn van gebruikers met hartritmestoornissen, ernstige zenuw- en spierschade en een lage bloeddruk. Ook zouden er coronapatiÃ«nten zijn overleden nadat ze het middel hadden gebruikt.