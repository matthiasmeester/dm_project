Vorige week overleden nog altijd bijna 1200 mensen meer dan gebruikelijk in Nederland, maar de zogenoemde oversterfte in verband met corona was lager dan de week daarvoor. Ook de sterfte in verpleeg- en verzorgingshuizen nam voor het eerst sinds de start van de coronacrisis af. Dat laatste is niet overal het geval; in Zuid-Holland is nog geen daling te zien.
Dat concluderen het CBS en het RIVM op basis van de voorlopige sterftecijfers tot en met de derde week van april. De sterfte was van 13 tot en met 19 april nog altijd 40 procent hoger dan in de periode voor de uitbraak. Maar hij is duidelijk lager dan in de twee weken daarvoor.
Van de officiële dagelijkse sterftecijfers van het RIVM is bekend dat die slechts een deel van de werkelijkheid weergeven. Het instituut meldt alleen de overledenen van wie via een test is vastgesteld dat zij aan covid-19 leden, de ziekte die door het virus wordt veroorzaakt. De schattingen van het CBS geven waarschijnlijk een beter beeld van de werkelijkheid.
Vorige week overleden er tot zover nu bekend 4313 mensen in Nederland. Dat zijn er om precies te zijn 1180 meer dan in een gemiddelde week voor de start van de coronacrisis. En bijna 400 meer dan het RIVM eerder meldde.
Normaal zou je in deze tijd juist een daling van de sterfte moeten zien, in verband met het einde van de winter. Kijken we naar het gemiddelde de afgelopen drie jaar in week 16, dan was de oversterfte vorige week 1450 mensen.
Het is volgens het CBS zeer waarschijnlijk dat deze oversterfte te maken heeft met corona. In de oversterfte zijn namelijk exact dezelfde patronen te zien als in de officiële RIVM-cijfers, zoals een oververtegenwoordiging van Brabanders bij de overledenen.
De afgelopen weken overleden vooral meer ouderen. In de leeftijdscategorie 0 tot 65 is de sterfte inmiddels nagenoeg gelijk aan het gemiddelde voor de uitbraak. Er stierven meer mannen dan vrouwen, maar het verschil wordt steeds kleiner.
De provincies Noord-Brabant en Limburg blijven afgezet tegen het aantal inwoners de top twee vormen van de provincies met meeste sterfte. Maar net als in Zeeland, Groningen en Drenthe neemt deze relatieve sterfte af.
Opvallend is dat het aantal sterfgevallen gecorrigeerd voor het inwonersaantal in Friesland is toegenomen in week 15. In plaats van normale sterfte zoals een week eerder, overleden er een kwart meer mensen dan normaal in week 15.
De top tien van gemeenten met het hoogste sterftecijfer wordt gevuld door gemeenten uit de provincies Noord-Brabant (5) en Gelderland (4), aangevuld met het Utrechtse IJsselstein op de vijfde plek. Het aantal overledenen is in de top acht - Nunspeet, Heerde, Grave, IJsselstein, Laarbeek, Oldebroek, Bernheze en Asten - zelfs vier keer hoger dan normaal.
Hieronder de 'oversterfte' per gemeente. Let daarbij op: in kleine gemeenten kan het aantal overledenen sterk fluctueren. Een toe- of afname in een bepaalde week kan toeval zijn en hoeft niet het gevolg te zijn van de coronacrisis.