De Molukse gemeenschap viert vandaag dat 70 jaar geleden de onafhankelijkheid werd uitgeroepen van de Republiek der Zuid-Molukken, de RMS.
Het lustrum zou worden gevierd met een feest in de RAI in Amsterdam, maar dat gaat vanwege corona niet door. Ook de jaarlijkse tocht van honderden motorrijders naar de centrale herdenkingsplek in Apeldoorn is afgelast.
Wel is in Molukse wijken de blauw-wit-groen-rode RMS-vlag uitgehangen. In Breda was een ceremonie in aanwezigheid van president in ballingschap John Wattilete. Daarbij werd de vlag gehesen, het volkslied gezongen en de proclamatietekst voorgelezen, waarmee in 1950 de Republik Maluku Selatan werd uitgeroepen.
Molukkers riepen dat jaar op de Zuid-Molukse eilanden Ambon en Ceram de onafhankelijkheid uit, maar kort daarna viel het Indonesische leger binnen en maakte aan de onafhankelijke Molukse republiek een eind. Veel Molukkers kwamen in Nederland terecht; erkenning van de RMS kwam er nooit.
Een viering op de Molukken zelf is nagenoeg onmogelijk, vertelt president Wattilete in het NOS Radio 1 Journaal. "Al een week geleden zijn er extra militairen en politieagenten naar de Molukken gestuurd om mensen te intimideren en te voorkomen dat ze de vlag hijsen. Wie wordt opgepakt wordt vaak mishandeld en veroordeeld tot een lange gevangenisstraf."
Volgens de Indonesische tak van Amnesty International zitten momenteel zeker vijf Molukkers gevangenen omdat zij een RMS-vlag in huis hadden.
Een groep Molukse Nederlanders heeft voor de Indonesische ambassade een protestactie met RMS-vlaggen gehouden. Zij riepen daarbij op tot vrijlating van politiek gevangenen.
Vorige maand bood koning Willem-Alexander excuses aan voor Nederlands geweld in IndonesiÃ« tijdens de Indonesische onafhankelijkheidsstrijd na de de Tweede Wereldoorlog.
Wattilete wil niet meteen ook excuses over de gang van zaken op de Molukken. Hij ziet liever een gebaar naar de gemeenschap. "Vanaf de jaren 50 is er heel veel misgegaan. Het is voor ons meer van belang als de Nederlandse regering kijkt wat er allemaal is misgegaan en wat ze kan doen om de situatie te herstellen. Het recht op zelfbeschikking, de essentie van de RMS, moet worden uitgevoerd."
Er loopt een onderzoek naar de rol van Nederlandse militairen tijdens de Indonesische Onafhankelijkheidsoorlog. Wattilete zou dat graag breder zien. "Het gaat ook om wat er bij de soevereiniteitsoverdracht is misgegaan. Daar zijn veel mensen slachtoffer van geworden."