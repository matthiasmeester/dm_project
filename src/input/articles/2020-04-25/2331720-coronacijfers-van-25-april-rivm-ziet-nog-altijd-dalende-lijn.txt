Het aantal doden in verband met het coronavirus steeg van 10.00 uur vrijdag tot dezelfde tijd vanmorgen met 120. Dat is vergelijkbaar met de 112 van gisteren. In totaal zijn sinds de start van de uitbraak aan het RIVM 4409 overledenen gemeld van wie is vastgesteld dat ze leden aan covid-19, de ziekte die door het virus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Dat zijn er vandaag honderd, iets minder dan de afgelopen dagen. Volgens het RIVM is de grote lijn nog altijd dat zowel de opnames als de sterfgevallen "een dalende lijn vertonen".
Het instituut wijst er daarbij op dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD'en. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Overigens telt het RIVM alleen overledenen mee die positief zijn getest op het coronavirus. Het CBS publiceerde gisteren in samenwerking met het RIVM weer cijfers die een indruk geven van het mogelijke aantal 'verborgen' coronadoden. Daaruit blijkt dat de 'oversterfte' door covid-19 afneemt, ook in de verpleeg- en verzorgingshuizen.
In totaal zijn er nu 10.381 mensen die in het ziekenhuis liggen of hebben gelegen. Het RIVM maakt niet bekend hoeveel coronapatiënten op dit moment nog zijn opgenomen, omdat het aantal ontslagen niet bekend is.
Het aantal coronapatiënten op de intensive care daalde opnieuw, naar 959. Dat zijn vier bezette IC-bedden minder dan een dag eerder. "De afname is gering, maar valt binnen de normale schommelingen", zegt voorzitter Kuipers van het Landelijk Netwerk Acute Zorg.
Op het hoogtepunt van de crisis steeg de bezetting van de IC-bedden met meer dan honderd per dag. Voor het eerst in lange tijd daalde het totaal gisteren onder de 1000.
Van de 959 IC-bedden zijn er 37 in Duitsland; ook vier minder dan een dag eerder. Dat is het gevolg van verplaatsingen van coronapatiënten terug naar Nederland.
Diederik Gommers zei eerder namens de Nederlandse Vereniging voor Intensive Care dat de landelijke maatregelen pas versoepeld kunnen worden als er minder dan 700 coronapatiënten op de IC liggen. In dat geval is het personeel op de IC's niet langer overbelast en kunnen ook operaties van niet-covid-patiënten weer echt op gang komen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.