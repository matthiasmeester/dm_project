Twee jongens van 15 en 16 jaar hebben tien maanden cel en voorwaardelijke tbs-behandelingen opgelegd gekregen voor een fatale roofoverval op een 64-jarige man, eind vorig jaar. Ze overvielen hem toen hij stond te pinnen bij een winkelcentrum in Hoofddorp.
Het oordeel is gelijk aan de eis van het Openbaar Ministerie. Volgens de rechter hadden de tieners de overval van tevoren goed doordacht. Ze hadden kleding uitgezocht waarmee ze zich konden vermommen en hun telefoons thuisgelaten.
De twee zijn volgens de rechtbank verminderd toerekeningsvatbaar. De jongens verklaarden in de rechtbank de man nooit te hebben willen verwonden.
De man stond in december 2019 te pinnen bij een winkelcentrum in Hoofddorp toen de twee tieners hem overvielen. Toen hij zich verzette, staken ze hem neer. Hij overleed ter plekke. Het ging om een buit van 100 euro en een creditcard. De twee verdachten werden enkele dagen na het incident aangehouden.
De moord op de man maakte veel los in de buurt. Bewoners organiseerden een stille tocht en op de plek van de overval werden bloemen neergelegd.