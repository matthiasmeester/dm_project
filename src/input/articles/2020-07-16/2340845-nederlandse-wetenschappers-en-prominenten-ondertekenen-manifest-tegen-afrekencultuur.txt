In een Manifest voor het Vrije Woord keren zo'n negentig Nederlandse en Vlaamse academici, opiniemakers en politici zich tegen wat ze noemen: de afrekencultuur. De auteurs vinden dat actiegroepen zoals Black Lives Matter maatschappelijke verdeeldheid zaaien.
Het manifest is geschreven door wetenschappers Bart Collard en Raisa Blommestijn. Op de lijst ondertekenaars staan diverse namen, onder wie Ayaan Hirsi Ali, hoogleraar rechtsfilosofie Andreas Kinneging, oud-voorzitter van Amnesty International Willy Laes en zangeres Marga Bult. Ook FvD-leider Thierry Baudet en journalist Arnold Karskens hebben het manifest ondertekend.
Het vrije woord staat volgens hen onder druk door "het intimiderende optreden van radicale activisten". "Voor het minste of geringste word je voor racist of extreem-rechts uitgemaakt", zegt jurist en filosoof Blommestijn (26) in De Telegraaf.
Met het manifest zeggen de initiatiefnemers iedereen te willen bereiken: van links tot rechts. Blommestijn: "We treden ook niet op als collectief. Ieder ondertekent op persoonlijke titel."
"Als gevolg van radicale groepen die institutioneel racisme zeggen te willen bestrijden, komt de vrijheid van meningsuiting onder druk te staan', staat in de brief. "Deze groepen willen anderen die niet de juiste mening voorstaan, het recht op het geven van hun mening ontnemen."
En: "Daar hoort ook - en misschien wel juist - bij dat er meningen geuit moeten kunnen worden waar u het ten diepste niet mee eens bent of die ingaan tegen het huidige maatschappelijk discours."