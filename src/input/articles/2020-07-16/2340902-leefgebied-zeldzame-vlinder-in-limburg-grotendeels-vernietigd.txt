Het enige Nederlandse leefgebied van het donker pimpernelblauwtje in het Limburgse Posterholt is vernield. Het donker pimpernelblauwtje is een uiterst zeldzame vlinder die acuut met uitsterven wordt bedreigd.
De vlindersoort verdween in 1970 uit Nederland. In 2001 vestigden de vlinders zich weer spontaan in ons land, in een berm langs de N274 bij het Limburgse grensdorp.
Die berm is maandag gemaaid en daardoor zou zo'n 70 tot 80 procent van het leefgebied van de bijzondere vlinder zijn vernietigd. Na een oproep van de Vlinderstichting om de dader te achterhalen bleek dat een aannemer van Waterschap Limburg de berm heeft gemaaid.
"We balen er enorm van, want we zijn juist heel erg bezig met biodiversiteit en ecologie", zegt een woordvoerder van het waterschap. "Toen we een melding binnenkregen dat er gemaaid werd in dat gebied hebben we de werkzaamheden direct stilgelegd. We hebben natuurlijk met de aannemer gesproken en we gaan onderzoeken hoe het mis heeft kunnen gaan."
Volgens de woordvoerder zijn er in Limburg veel stukken bekend waar zeldzame dieren leven en wordt daar ook altijd rekening mee gehouden bij het maaien. "En dat gaat ook bijna altijd goed. Maar het blijft mensenwerk h√®. Je kunt het nog zo goed vastleggen allemaal, maar het blijven altijd mensen die langs die duizend sloten lopen en maaien."
Voor zijn voortbestaan is het donker pimpernelblauwtje afhankelijk van de plantensoort grote pimpernel en de aanwezigheid van de gewone steekmier. De vlinders zetten hun eitjes af op de bloeiende bloemhoofdjes van de grote pimpernel en de rupsen overwinteren in de mierennesten, waar ze zich voeden met de larven van de mier. In het voorjaar groeit de rups verder en verpopt zich vlak bij de uitgang van het mierennest tot vlinder.
Het is niet de eerste keer dat het leefgebied in een stuk berm bij de provinciale weg in Posterholt is vernield. In 2018 werd een groot deel van de berm vertrapt door tientallen vlinderliefhebbers en fotografen die erdoorheen liepen om de uiterst zeldzame vlinders vast te leggen.
Ook in andere delen van Nederland gaat het weleens mis. Een natuurproject in een Amsterdams park moest het eerder dit jaar ontgelden en in Houten werd in 2017 8000 vierkante meter 'vlinderidylle', een soort groene zone, met de grond gelijk gemaakt.