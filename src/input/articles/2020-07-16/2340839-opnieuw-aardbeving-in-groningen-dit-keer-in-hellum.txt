In het gaswinningsgebied in Groningen is vannacht opnieuw een aardbeving geweest. Volgens het KNMI lag het epicentrum bij Hellum en had de beving een kracht van 1,8.
De beving was rond 02.45 uur. Tientallen Groningers maakten er melding van. "Het rolgordijn klapte heen en weer, het bureau schudde, een harde knal", zegt Annet Boer-Fokkens tegen RTV Noord.
Een andere inwoner voelde ook een duidelijke trilling. "De houten dakconstructie waar ik onder slaap werd heen en weer geschud", zegt Jeroen Maathuis.
Het KNMI meldde in eerste instantie dat de beving een kracht van 1,9 had. Later werd dat bijgesteld.
Het is de tweede beving deze week. Dinsdag beefde de aarde bij Loppersum met een kracht van 2,7. Dat was de zwaarste Groningse beving van dit jaar.
Het aantal schademeldingen na de beving bij Loppersum is vanochtend opgelopen van 267 naar 495 meldingen. Dat betekent een verdubbeling van het aantal meldingen in een normale week, meldt het Instituut Mijnbouwschade Groningen (IMG).
Het is volgens het IMG nog onduidelijk of de beving bij Hellum van afgelopen nacht heeft bijgedragen aan deze schademeldingen.