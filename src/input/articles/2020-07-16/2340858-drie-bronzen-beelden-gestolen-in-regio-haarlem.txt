In de nacht van dinsdag op woensdag zijn drie bronzen beelden gestolen in Heemstede, Zandvoort en Haarlem. Onduidelijk is of er een verband is. De politie heeft nog niemand aangehouden.
Het zijn beelden van verschillende kunstenaars: De Meermin van Haarlem van Michaëla Bijlsma, La Doña Quichotta de La Mancha van Marlène Sjerps en De Vogelaar van John Verhagen.
"Het is zonde, jammer dat het weg is", zegt Verhagen tegen NH Nieuws. "Er is geen mal meer van, ik heb er alleen nog een klein model van staan. Ik hoop dat ze hem nog ergens vinden, maar ik denk dat die kans erg klein is."
De andere kunstenaars zijn ook aangedaan. "Het moet wel heel hard gegaan zijn want de sokkel stond vast met beton en zelfs die is verschoven", zegt Bijlsma. "Het lijkt wel alsof er een rooftocht op bronzen beelden gaande is. Dit beeld stond achter een hek en nog is het gestolen." Het is de tweede keer dat een bronzen beeld van haar hand is gestolen.
Ook Sjerps heeft eerder nare ervaringen gehad met een van haar werken. Een ander beeld van haar serie in Zandvoort werd al vernield. "Je hebt toch een beetje vertrouwen in de mensheid, maar er zijn toch mensen die er niet van kunnen afblijven."