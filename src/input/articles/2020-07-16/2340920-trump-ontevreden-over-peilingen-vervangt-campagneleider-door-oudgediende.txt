Met nog vier maanden te gaan tot de Amerikaanse verkiezingen heeft president Trump zijn campagneleider aan de kant gezet. Trump zou niet tevreden zijn over de tussenstand in de peilingen, waarin hij achterloopt op uitdager Joe Biden. Naast de vervanging van campagneleider Brad Parscale wordt er meer geschoven in het team dat de president een tweede termijn moet bezorgen.
"Deze wisselingen geven aan dat de Trump-campagne in de problemen zit, of dat het team dat in elk geval zo ervaart. In het gemiddelde van de landelijke peilingen staat Trump met 8 tot 9 procentpunt achter op Biden. Ook heeft Biden in de meeste swingstates een voorsprong", zegt NOS-correspondent Arjen van der Horst.
De president lijkt nu het oude team weer bij elkaar te willen halen om het succes van 2016 terug te brengen. "Met name zijn schoonzoon en topadviseur Jared Kushner trekt aan de touwtjes bij de precieze samenstelling van het campagneteam." Zo is oud-woordvoerder Hope Hicks terug. Voormalig campagnevoorzitter Paul Manafort en adviseur Roger Stone ontbreken; beiden werden veroordeeld in het onderzoek van Robert Mueller naar de Russische connecties van het originele campagneteam van Trump. Manafort is onder huisarrest geplaatst. Stone ontliep vorige week zijn straf doordat deze door Trump werd kwijtgescholden.
De nieuwe campagneleider is Bill Stepien, die naar verwachting een stuk minder op de voorgrond zal treden dan Parscale. Dat is in dit geval een positieve eigenschap. "Parscale is een man die veel aandacht krijgt, en daar houdt Trump niet van. Bovendien was er rumoer over het feit dat hij heel rijk zou zijn geworden van zijn eerdere werk als campagneleider. De media schreven over zijn miljoenenhuizen in Florida en de dure auto's die hij voor zichzelf kocht."
De rally in de stad Tulsa, in juni, leidde tot zijn aftocht. Na een aantal maanden zonder verkiezingsevenementen vanwege de coronacrisis moest dit de Trump-campagne weer op de kaart zetten. Maar een groot deel van de zaal bleef leeg, terwijl Parscale vooraf gezegd had dat een miljoen aanhangers een kaartje hadden aangevraagd.
Een rally in New Hampshire die afgelopen zaterdag moest plaatsvinden, werd afgeblazen. "Volgens de officiÃ«le verklaring was dat vanwege het verwachte onweer, maar volgens betrokkenen was er angst voor een tweede 'Tulsa'", zegt Van der Horst. Parscale blijft overigens wel aan, maar dan als hoofd van de digitale campagne.
Ook tegenkandidaat Joe Biden worstelt met het campagnevoeren in een pandemie. Biden is 77 jaar en behoort - net als Trump - tot de risicogroep voor het coronavirus. Hij laat zich maar weinig zien. "Biden deed eerst niets, nu doet hij alleen kleinschalige evenementen. Misschien werkt dat wel in zijn voordeel. Hij is niet de meest briljante campagnevoerder en wordt wel 'de koning van de blunder' genoemd."
Omdat Biden zo onzichtbaar is, zijn alle ogen gericht op Trump. "En die heeft slechte rapportcijfers. Over zijn aanpak van de pandemie, de economie, de antiracismeprotesten. Als Biden aan de zijlijn blijft en het een verkiezing wordt over het functioneren van Trump, dan wordt het een moeilijke strijd voor de president."
Duidelijk is dat de verkiezingstijd heel anders verloopt dan normaal. Er gebeurt uitzonderlijk weinig op campagnevlak, en dat blijft waarschijnlijk nog even zo. De Democratische conventie in Wisconsin is uitgesteld naar half augustus en de Republikeinse conventie volgt een week later in Florida.
Hoe die bijeenkomsten gehouden worden is nog niet zeker. Zo overwegen de Republikeinen hun conventie naar buiten te verplaatsen, vanwege het sterk stijgende aantal besmettingen in Florida. Verschillende Republikeinse prominenten hebben aangegeven niet naar de conventie te gaan uit angst om besmet te raken.
Eerder verhuisde Trump een deel van de bijeenkomst al van North Carolina naar Florida, omdat de Democratische gouverneur van eerstgenoemde staat niet op voorhand wilde garanderen dat hij een volle zaal zonder mondkapjes toe zou staan. Trump wil daarom een deel van de campagnebijeenkomst in Jacksonville houden, inclusief zijn acceptatiespeech - traditiegetrouw de climax van een partijcongres.