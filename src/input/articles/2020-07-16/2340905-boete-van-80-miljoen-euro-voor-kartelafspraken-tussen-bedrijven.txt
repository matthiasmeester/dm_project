De Autoriteit Consument en Markt (ACM) heeft aan concurrerende bedrijven een boete van bij elkaar ruim 80 miljoen euro opgelegd voor het overtreden van het kartelverbod. De bedrijven zouden informatie hebben gedeeld over toekomstige verkoopprijzen.
Om welke ondernemingen het gaat, mag de toezichthouder niet zeggen. Hierover loopt nog een juridische procedure. Het gaat om een van de hoogste boetes uit de geschiedenis van de mededingingswaakhond.
De betreffende bedrijven hebben de rechter gevraagd om schorsing van de openbaarmaking van de boetebesluiten, omdat ze hun straffen proberen aan te vechten. Deze procedures lopen nog. Details over deze zaken kunnen daarom nog niet bekend worden gemaakt. "Meer kan ik er niet over zeggen", stelt een woordvoerder van de ACM. "De informatie die we nu naar buiten brengen, is op geen enkele manier te herleiden tot de bedrijven in kwestie."