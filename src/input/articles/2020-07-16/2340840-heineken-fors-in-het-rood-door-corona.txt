Bierbrouwer Heineken wordt hard getroffen door de coronacrisis. Het bedrijf leed in de eerste zes maanden van het jaar een verlies van 300 miljoen euro. Een jaar geleden was er nog een halfjaarwinst van een miljard.
De omzet daalde met 16 procent. Er werd niet alleen minder bier verkocht, de prijzen waren ook lager. Ook deed Heineken een eenmalige afschrijving van 550 miljoen euro.
Dat Heineken in de rode cijfers zit, is zeldzaam. De afgelopen veertig jaar sloot het bedrijf steeds met een winst het jaar af. Mogelijk is dat ook in 2020 het geval, als de rest van het jaar de omzet weer op peil komt.
De lockdowns waren van grote invloed op de resultaten van het eerste half jaar. Vooral in april en mei daalden de verkopen in de Verenigde Staten, Zuid-Amerika, Afrika, het Midden-Oosten en Europa.
In juni trok de verkoop aan omdat de coronamaatregelen in diverse landen wat werden versoepeld. Vooral in AziÃ« was dat het geval, met het belangrijke bierland Vietnam voorop.
Heineken heeft inmiddels maatregelen genomen om de kosten te beperken. Zo snijdt het bedrijf in de uitgaven voor marketing en digitalisering. Van reorganisaties zal tot en met het einde van het jaar geen sprake zijn, zegt Heineken.