Nederland moet nog tot september wachten op de corona-meldapp, maar in Duitsland is hij vandaag al precies een maand in omloop. In die tijd is de app 15,8 miljoen keer gedownload. Als dat allemaal unieke downloads zijn, dan betekent dat ongeveer 18 procent van de Duitsers de app op zijn telefoon heeft. Een indrukwekkende start, maar er zijn nog heel wat kinderziektes. Ook is het onduidelijk hoe effectief de app is.
Eigenlijk had niemand verwacht dat de app juist in Duitsland zo'n groot succes zou worden. De Duitsers staan bekend als bijzonder privacy-minnend volk. De eerste versie van de app moest dan ook de prullenbak in, omdat er gegevens centraal opgeslagen zouden worden. Niet veilig genoeg, was de conclusie van activisten en hackers die de app hadden doorgelicht.
Bij de ontwikkeling van de uiteindelijke versie stond privacy voorop. Matches worden alleen lokaal op je telefoon opgeslagen en er zijn geen persoons- of locatiegegevens bij. De Nederlandse app is gebaseerd op precies hetzelfde techniek.
Deze versie werd ook door critici als veilig bestempeld. "Dat is het geheim van het succes", zegt Bernd Schlömer, Berlijnse politicus van de FDP, die de ontwikkeling van de app nauwgezet heeft gevolgd. "Juist omdat de tech-scene en burgers erbij betrokken zijn en er naar hun eisen is geluisterd, is onder de bevolking het vertrouwen in de app zo groot."
Wij vroegen een aantal Berlijners naar hun ervaringen met de app. Het blijkt dat er, ondanks alle focus op privacy, toch nog veel wantrouwen is: 
De Duitse app vertoont nog wel wat kinderziektes. Er verschijnen vreemde foutmeldingen, zoals 'de app werkt niet in dit gebied'. Die zijn ook na een maand nog niet verholpen. Daarnaast is er kritiek op het proces van het verifiëren van een positieve test. De bedoeling is dat een lab een QR-code naar de positieve gebruiker kan sturen, via de app. Die zou die code dan meteen kunnen invoeren en daarmee worden de mensen waarmee hij in contact was meteen op de hoogte gesteld. Nu moet dat nog telefonisch.
Schlömer wijst erop dat de app sommige groepen niet bereikt. "Veel ouderen hebben een te oude telefoon of doen überhaupt niet zo veel met mobiele telefoons. Voor hen is de app echt te ingewikkeld. Of denk aan de arbeidskrachten in de vleesindustrie, dat zijn veel Bulgaren en Roemenen. Die zullen de Duitse app ook niet meteen allemaal gaan downloaden."
En dan is er nog de vraag: werkt het ook? Eigenlijk valt dat maar moeilijk te toetsen. Omdat er geen persoonsgegevens worden opgeslagen, is niet duidelijk of mensen die positief op corona worden getest, dit ook in de app invoeren. En ook niet of mensen die een bericht krijgen dat ze risico lopen, naar de dokter gaan. Eigenlijk is er na het downloaden helemaal niks te zeggen over het gebruik van de app. Schlömer: "Er zullen ook genoeg mensen zijn die de app downloaden, de eerste twee dagen kijken wat er op gebeurt, het niet duidelijk vinden en 'm daarna nooit meer openen."