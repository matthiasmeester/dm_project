De hacker die afgelopen nacht inbrak op het Twitteraccount van Geert Wilders, deed dat voor de grap. Dat zegt de dader tegen de NOS.
"Ik wist eerst niet echt wat ik ermee wilde", aldus de hacker, die anoniem wil blijven. Na verloop van tijd begon de hacker namens Wilders complottheorieën te retweeten. Ook werd de foto vervangen door een karikaturale afbeelding van een zwarte man en werd de header vervangen door een Marokkaanse vlag.
"Ik zat één uur in zijn account en had nog niks getweet of geretweet. Dat deed ik pas later toen ik niks kon verzinnen." Tegen de BNNVARA-show Gaan! op NPO Radio 1 zei de hacker vannacht te vinden dat Wilders met zijn uitspraken over Marokkanen en moslims "veel te ver" gaat.
Ook had de aanvaller toegang tot privéberichten van Wilders, zo is ook te zien op een screenshot dat hij of zij met de NOS deelde. Op de vraag of daaronder ook privéberichten met gevoelige informatie waren, gaat de dader niet in.
De hacker beweert dat de kraak van het Wilders-account samenhangt met de grootschalige hack van twitterende Amerikaanse prominenten. Een Amerikaanse hacker zou hebben geholpen om de extra beveiliging op het account van Wilders uit te zetten.
Die zogenoemde tweestapsauthenticatie is normaal moeilijk te omzeilen. De Amerikaanse hacker kreeg toegang tot een intern systeem om aanpassingen aan accounts te maken. "Je kunt daarmee alles doen wat je wil", aldus de hacker.
Uit een chatgesprek met de Amerikaanse hacker, dat de NOS heeft ingezien, zegt de Amerikaan dat hij of zij "toegang tot elk account kon regelen".
De NOS heeft niet kunnen verifiëren dat beide hackaanvallen met elkaar te maken hebben. Volgens een andere hacker die RTL Nieuws sprak, begon de aanval als poging om populaire Twitter-namen te stelen, maar liep die vervolgens uit de hand.
Wilders reageerde vanochtend via een woordvoerder dat hij de hack "echt heel vervelend" vindt. Hij kan zijn account nog niet gebruiken, omdat Twitter gehackte accounts voorlopig op non-actief laat staan. "Tot we zeker weten dat de originele gebruiker er weer veilig gebruik van kan maken", zei een Twitter-woordvoerder eerder.
Het Nationaal Cyber Security Centrum (NCSC) bevestigt desgevraagd de hack bij Twitter te monitoren. Volgens een woordvoerder gebeurt dat standaard bij dit soort zaken: "Dat is een van de taken van het NCSC." Over de situatie bij het account van Wilders wil de woordvoerder niks zeggen.