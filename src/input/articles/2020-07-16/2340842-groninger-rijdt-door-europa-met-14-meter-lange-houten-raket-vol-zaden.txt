Een Groningse kunstenaar is met een houten raket van 14 meter onderweg van Roemenië naar Groningen. De raket zit vol zaden.
Jos Volkers bouwde de raket in Roemenië op basis van tekeningen van een Duitse V2-raket. Met het werk wil hij aandacht vragen voor het milieu. Het kunstwerk komt morgen aan in de stad.
"Behalve dat je misschien minder dode insecten vindt op je autoruit, merken we nog niet veel van de ecologische crisis. Toch is het een gigantisch probleem waar we met zijn allen verantwoordelijk voor zijn", zegt hij tegen RTV Noord.
Hij bouwde de raket als 'wapen' dat kan worden ingezet om de wereld te redden op het moment dat het echt fout gaat met het milieu. "De grap is dat ik met mijn fictieve ruimtevaartbedrijf probeer de wereld te verbeteren, maar laat zien hoe moeilijk dat is. Met een dieplader met een houten raket door Europa reizen is namelijk niet echt milieubewust", zegt Volkers.
De kunstenaar bouwde de raket expres in het buitenland. Door de reis door Europa krijgen meer mensen het werk te zien. Hij hoopt dat daardoor het bewustzijn over milieuproblemen groeit.
Na aankomst in Groningen wordt de raket met zaden een maand lang tentoongesteld op het Suikerunieterrein.