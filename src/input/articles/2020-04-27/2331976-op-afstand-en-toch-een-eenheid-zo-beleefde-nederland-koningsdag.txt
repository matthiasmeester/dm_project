In tegenstelling tot alle voorgaande jaren is Koningsdag dit jaar zeer rustig verlopen. Vanwege de coronamaatregelen waren er nergens grote menigten. Volgens burgemeesters en politie hielden de meeste mensen voldoende afstand van elkaar.
Dat betekende overigens niet dat de verjaardag van koning Willem-Alexander niet werd gevierd. In achtertuinen, op balkons en voor computerschermen kleurde het oranje. Er werd muziek gemaakt, tompoucen gegeten, oranjebitter gedronken en spelletjes als spijkerpoepen en koekhappen gespeeld. Maar nergens massaal, zoals we van andere jaren gewend zijn.
Bekijk hier een overzicht van deze opmerkelijke editie van het oranjefeest:
"Hoe bijzonder is het, dat het gelukt is om op afstand van elkaar toch een eenheid te vormen", zei de jarige Willem-Alexander in zijn tv-toespraak 's ochtends. Hij verwees naar het Wilhelmus, dat om 10.00 uur op afstand gespeeld werd door het Concertgebouworkest. De meeste muzikanten speelden vanuit huis en de landelijke oproep was om zo veel mogelijk mee te zingen of spelen.
Hier zie je hoe daar gehoor aan werd gegeven, van kerkklokken die luidden tot het volkslied op elektrische gitaar: 
Het koninklijke gezin bleef heel de dag thuis, maar zat niet stil. De prinsessen, koningin en koning videobelden met verschillende Nederlanders.
Alexia zei tegen vlogger Enzo Knol dat ze ondanks de drukke baan van Máxima nog altijd veel tijd met haar moeder doorbrengt. En in een ander gesprek vroegen de koning en koningin naar de ervaringen van intensivecaremedewerkers in de coronacrsisis.
Hier zie je een compilatie van de koninklijke videogesprekken: 
De NOS had mensen opgeroepen om foto's in te sturen van hoe zij deze Koningsdag beleven. Daarop is duidelijk de stempel van de anderhalvemetermaatschappij terug te zien.
"Wij vieren het bij mijn schoonouders, respectievelijk 90 jaar en 92 jaar oud", mailden Truus Teunissen en Paul Lindhout. "In Rijen op 100 kilometer van ons huis met oranje tompoucen en op anderhalve meter afstand bij een raambezoek." Hun foto won uiteindelijk de eerste prijs in de fotowedstrijd.
Bekijk hier de winnende foto en andere ingezonden Koningsdagkiekjes:
Vanwege het zonnige weer werd het de eerste officiële warme Koningsdag ooit. Het werd in De Bilt 20,7 graden en dat was de hoogste landelijke temperatuur op 27 april sinds het aantreden van Willem-Alexander in 2013.
Ondanks het zonnige weer verliep de feestdag volgens de politie erg rustig. Tot 16.00 uur waren er in landelijk 65 mensen bekeurd.
Verreweg de meeste mensen hielden zich aan de coronamaatregelen. Alleen op de fietspaden werd de anderhalve meter afstand niet altijd goed opgevolgd, meldde de politie. En in Groningen werd een feest in een jeugdhonk stopgezet door agenten.
Ook was het in sommige parken en op sommige pleinen in grote steden drukker dan voorgaande weekenden. Maar de burgemeesters benadrukten dat het beheersbaar was.
"We hebben met elkaar een unieke Koningsdag beleefd", zei de burgemeester van Amsterdam, Femke Halsema, aan het einde van de dag. "Hopelijk gaat het volgend jaar weer los en kleurt de stad weer massaal oranje."