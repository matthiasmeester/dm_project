Hubert Bruls, voorzitter van het Veiligheidsberaad waarin de verschillende regio's zijn verenigd, is tevreden over het verloop van Koningsdag. "Het was relatief rustig in het hele land."
Volgens Bruls is Koningsdag goed verlopen vanuit het oogpunt van het bestrijden van corona. "Over het algemeen houden mensen zich heel erg goed aan de anderhalvemeter-regel."
Het valt hem vooral op dat het aantal boetes en waarschuwingen aan groepen jongeren is afgenomen ten opzicht van een paar weken geleden. "De boodschap is bij hen nu waarschijnlijk ook echt goed aangekomen."
In het hele weekend van Koningsdag schreef de politie 719 boetes uit. Gisteren zijn tot 16.00 uur 's middags 65 boetes uitgedeeld. De politie vindt ook het aantal boetes dat in de nacht voorafgaand aan Koningsdag is uitgeschreven (309) opvallend laag.
Ook in de vier grote steden is het rustig, laten de burgemeesters van Amsterdam, Rotterdam, Utrecht en Den Haag weten.
"De drukte in de parken is goed beheersbaar in Amsterdam. Voor een Koningsdag is het erg rustig op de grachten en het vaarverbod wordt goed nageleefd", zegt een woordvoerder. In het Vondelpark en op de Noordermarkt riep de politie bezoekers op zich te verspreiden om te grote drukte te voorkomen. "Die waarschuwingen worden serieus genomen en opgevolgd."
Ook in Utrecht is er sprake van een 'rustig en beheersbaar beeld'. "In het MÃ¡ximapark, het Griftpark en park Lepelenburg is het wel extra druk, net als de voorgaande weekenden", zegt een woordvoerder. Mensen die daar gaan zitten, wordt verzocht door te lopen. "Het is de bedoeling dat mensen een ommetje maken, niet dat ze neerstrijken en blijven zitten."
In Groningen greep de politie wel in bij een feest in een jeugdhonk, waar ongeveer vijftig man bijeen waren gekomen zonder afstand te houden. Omdat de waarschuwingen direct werden opgevolgd, werden er geen boetes uitgedeeld.
Oranjeverenigingen kijken terug op een "bijzondere en historische dag", zegt voorzitter Pieter Verhoeve, in het dagelijks leven burgemeester van Gouda.
"Hoewel er bij een aantal mensen verdriet en pijn is door het coronavirus en we al weken in een bijzondere situatie zitten, hebben we met elkaar toch veerkracht getoond om Koningsdag te vieren. De saamhorigheid is op dit soort dagen in Nederland altijd groot en dat was vandaag ook zeker weer het geval."