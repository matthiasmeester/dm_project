Een Koningsdag vanuit Paleis Huis ten Bosch, met een live toespraak, videogesprekken met bekende en onbekende Nederlanders én een nationale toost. De Oranjes gingen niet het land in, maar waren voor kijkers juist heel dichtbij.
"Dit was een unieke Koningsdag", zegt Justine Marcella, hoofdredacteur van het tijdschrift Vorsten. "Normaal lopen ze een route door een stad, nemen ze tekeningen in ontvangst en maken ze selfies met het publiek. Vandaag hebben we een heel ander beeld van de familie gekregen."
Vooral koningin Máxima en de prinsessen waren openhartig en lieten veel van zichzelf zien, zegt Marcella. "Máxima heeft hard gerend door het paleis, want ze was bij zo'n beetje ieder videogesprek aanwezig. En de prinsessen deden het erg goed. Amalia sprak met Anky van Grunsven en met leeftijdsgenoten op de manege daar. Toen ze merkte dat die meisjes zenuwachtig waren, zei ze meteen: 'Het is ook mijn eerste keer!'".
Om 16.00 uur toostten de koning en zijn gezin vanuit de tuin van Huis ten Bosch 'op iedereen die Nederland draaiende houdt':
Volgens Kysia Hekster, NOS-verslaggever Koninklijk Huis, is het heel bijzonder dat de twee oudste prinsessen vandaag zo'n prominente rol hadden. "Tot nu toe houdt de koning zijn dochters het liefst buiten de publiciteit. Hij is heel terughoudend. Maar je ziet: de dochters worden ouder en met de antwoorden die ze geven kun je prima voor de dag komen."
Van de intimiteit die we op deze Koningsdag gezien hebben - Amalia die haar hand op de wang van haar moeder legt, Beatrix die als matriarch haar zoon als eerst met zijn verjaardag feliciteert - is komende jaren waarschijnlijk minder sprake.
"Het videobellen met de familie en de band als gezin zijn op dit moment heel herkenbaar voor iedereen. De koninklijke familie is over het algemeen helemaal niet dol op camera's in het privéleven. Ik denk daarom dat dit inkijkje uniek was", aldus Marcella.
Zo zag dat inkijkje eruit: 
"Zichtbaarder dan ooit", noemt Hekster het gezin van de koning. En dat is ook in hun eigen belang. "Het is een familie, maar ook een instituut: de monarchie. Een instituut dat in een paleis woont, dat bestaat bij de gratie van zichtbaarheid. Daar is Koningsdag bij uitstek een moment voor."
Zijn er dan elementen van deze speciale dag die voor herhaling vatbaar zijn, ondanks de terughoudendheid van de koning? "Deze vorm zou best iets kunnen zijn voor de achttiende verjaardag van Amalia", zegt Marcella. "Het is een moderne manier om haar te presenteren. Dan hoeft ze niet ergens in een stad of dorp op een podium te gaan staan."