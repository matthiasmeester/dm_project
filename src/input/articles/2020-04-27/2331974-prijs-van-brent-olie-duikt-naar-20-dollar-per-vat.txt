Opnieuw zijn de olieprijzen vandaag fors gedaald. De prijs van een vat Brent-olie daalde zelfs even met tien procent tot onder de 20 dollar. De lage prijs is een flinke tegenvaller voor de olie-industrie.
Brent-olie is de standaard die wereldwijd, buiten de VS, voor olie wordt gebruikt. Net als eerder in de VS is ook hier het wegvallen van de vraag naar brandstof als gevolg van de coronacrisis de oorzaak. Volgens onderzoek is de vraag wereldwijd met 30 procent afgenomen.
Vorige week sloot het termijncontract van de Amerikaanse standaard West texas Intermediate olie (WTI) op bijna min 40 dollar voor een vat in de maand mei. Door het wegvallen van de vraag naar olie zit de opslag overvol. De Amerikaanse voorraad bedraagt op dit moment meer dan 500 miljoen vaten ruwe olie.
Wereldwijd is 85 procent van de opslagcapaciteit gevuld. Nog meer olie opslaan wordt steeds lastiger en daardoor duurder. Maar stoppen met het oppompen van olie is nóg duurder.
In het spoor van de Brent-olie daalde op de termijnmarkt de prijs van WTI-olie gedurende de handelsdag meer dan een kwart in waarde.
Vorige maand daalde de olieprijs, toen nog 50 dollar per vat, sterk als gevolg van een conflict tussen de olie producerende en exporterende (OPEC) landen en Rusland, net op het moment dat ook de coronacrisis in volle hevigheid toesloeg. Saudi-Arabië besloot eenzijdig de productie sterk op te voeren, waardoor er te veel aanbod kwam en de prijs inzakte.
De prijzen van de afgelopen weken zijn de laagste in bijna twintig jaar tijd.