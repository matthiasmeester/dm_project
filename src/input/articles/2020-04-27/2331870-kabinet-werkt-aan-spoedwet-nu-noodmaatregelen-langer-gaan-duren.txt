Het kabinet werkt aan een spoedwet om de noodmaatregelen tegen coronaverspreiding een steviger juridische basis te geven, melden bronnen rond het kabinet naar aanleiding van berichtgeving van NRC. De spoedwet moet binnen enkele weken de noodverordeningen vervangen waarop de beperkende maatregelen - zoals 1,5 meter afstand houden en het verbod op groepsvorming - nu zijn gebaseerd.
Noodverordeningen zijn bedoeld voor kortstondige crisissituaties zoals het voorkomen van voetbalrellen. Maar de corona-noodmaatregelen gaan veel langer duren, zoals blijkt uit uitspraken van premier Rutte over het "nieuwe normaal van de anderhalvemetersamenleving".
De noodmaatregelen zijn gestoeld op de Wet publieke gezondheid. Volgens de Haagse bronnen zijn ze er bij Binnenlandse Zaken en Justitie niet zeker van of deze wettelijke basis standhoudt voor de rechter, mocht iemand besluiten een zaak aan te spannen om bijvoorbeeld zijn café of restaurant te openen nu ook de scholen weer hun deuren mogen openen. Ook als het samenscholingsverbod of demonstratieverbod wordt aangevochten, zou de rechter de eisende partij in het gelijk kunnen stellen. Ook juristen hebben vraagtekens gezet bij de wetmatigheid. 
Het kabinet zou nog niet op één lijn zitten aangaande de spoedwet.
Als de spoedwet wordt aangenomen, blijft hij tot 30 september van kracht, schrijft de NRC. Het parlement moet met de wet instemmen en ook stemmen over een eventuele verlenging.
In landen als Spanje, Portugal en Luxemburg is de noodtoestand uitgeroepen om mensen in hun bewegingsvrijheid te kunnen beperken. Den Haag heeft hiervan afgezien om paniek te voorkomen, zegt de Groningse hoogleraar Jan Brouwer in de NRC. "Nederland wil het graag laagdrempelig houden."