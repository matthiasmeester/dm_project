Een eerste groep verpleeghuizen kan vanaf 11 mei onder strenge voorwaarden weer in beperkte mate bezoekers toelaten, bevestigt het ministerie van Volksgezondheid na berichtgeving in het Nederlands Dagblad.
"We moeten zoeken hoe we het menselijke aspect, en wat medisch noodzakelijk is, beter kunnen combineren", zegt minister De Jonge van Volksgezondheid in de krant. Sinds 20 maart geldt een strikt bezoekverbod voor verpleeghuizen. Er wordt alleen bezoek toegelaten bij mensen die stervende zijn. In een derde van de verpleeghuizen in ons land zijn coronabesmettingen vastgesteld. Het handhaven van een totaal bezoekverbod is volgens De Jonge niet langer acceptabel.
Hij komt daarom nu met een voorstel dat hij op 4 mei voorlegt aan het Outbreak Management Team. Op 6 mei wil De Jonge vervolgens een besluit nemen, zodat er over twee weken met een proef begonnen kan worden.
Bij een versoepeling wordt er eerst gekeken of een verpleeghuis dat aankan. Een belangrijke voorwaarde is dat het aantal besmettingen op een locatie beperkt is gebleven.Het volgende aandachtspunt is wie er op bezoek gaat. "Dat kan niet jan en alleman zijn. Misschien moeten we dat beperken tot een mantelzorger of contactpersoon per verpleeghuisbewoner", zegt hij.
Het bezoek moet op afspraak komen en kan plaatsvinden in aparte ruimtes, zodat er geen grote stromen mensen door de gang lopen. De minister wil starten met een beperkt aantal verpleeghuizen. "Daarna hopen we stapsgewijs ook in andere verpleeghuizen de bezoekersregeling iets te kunnen verruimen."
"Het was zwaar en noodzakelijk om geen bezoek meer toe te laten," zegt Conny Helder, bestuurslid van Actiz, branchevereniging van zorginstellingen, in het NOS Radio 1 Journaal. "Nu werken we aan een perspectief om terug te gaan, maar dat zal wel heel voorzichtig zijn."
Deze week en volgende week wordt besproken hoe dat gaat gebeuren, zegt Helder. "Het gaat om kleinschalige pilots, die in een bepaald ritme worden uitgevoerd om te kijken wat er gebeurt." In de pilots wordt vooral gekeken of er geen nieuwe besmettingen zijn.
We kunnen dus niet zomaar weer bij opa en oma op bezoek, waarschuwt Helder. "Dit is een heel kwetsbare groep, waardoor besmettingen verregaande gevolgen hebben."