Het wordt een unieke Koningsdag: op afstand en toch samen, zei koning Willem-Alexander in zijn korte tv-toespraak ter gelegenheid van zijn verjaardag. Hij zei zich te hebben verheugd op beelden van straten en pleinen vol feestvierende mensen, maar drukte nu iedereen op het hart thuis te blijven. "Uit respect voor alle zorgprofessionals die geen tijd hebben voor Koningsdag."
Bekijk hier de hele toespraak van de koning:
De koning zei de dag veel liever te hebben doorgebracht in Maastricht; hij bedankte iedereen daar die betrokken was bij de voorbereiding van de feestdag die vanwege de coronamaatregelen moest worden afgelast. "Maar wat in het vat zit, verzuurt niet", zei Willem-Alexander hierover.
De koning vroeg iedereen met klem om vol te houden. "Velen hadden gehoopt op meer bewegingsvrijheid na morgen, ook hier thuis", zei hij. "Maar het coronavirus laat zich de les niet lezen." Hij zei te hopen dat deze Koningsdag ook op een andere manier uniek blijft, namelijk een eenmalig thuisviering, op afstand maar toch een eenheid.
Daarbij verwees hij naar de uitvoering van het Wilhelmus door het Concertgebouworkest, voorafgaand aan zijn toespraak. De leden van het orkest speelden elk vanuit huis, op de slagwerkers na die op de podium van het Concertgebouw stonden.
En zo klonk dat:
Gedurende de dag komen er beelden beschikbaar van de familieviering in Paleis Huis Ten Bosch. Die worden gedeeld via sociale media en het speciale platform www.koningsdagthuis.nl.