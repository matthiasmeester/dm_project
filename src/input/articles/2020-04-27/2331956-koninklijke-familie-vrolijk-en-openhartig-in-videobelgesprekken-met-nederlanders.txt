'Hoe viert u vandaag Koningsdag?' en 'Hoe zijn jullie zonder camera's erbij?'. Deze en meer vragen beantwoordde de koninklijke familie vanmiddag in een aantal videobelgesprekken met Nederlanders.
Er werd onder meer gebeld met dressuuramazone Anky van Grunsven, zanger Jeroen van der Boom en Heel Holland Bakt-winnares Anna Yilmaz. Ook dronken koning Willem-Alexander en koningin Máxima virtueel koffie met zorgmedewerkers van het Maastricht UMC en spraken ze met de Maastrichtse burgemeester Annemarie Penn-te Strake. De Limburgse hoofdstad zou vandaag eigenlijk bezocht worden door de koninklijke familie.
Prinses Alexia, vergezeld door koningin Máxima, was openhartig in een gesprek met vlogger Enzo Knol. Ze vertelde dat ze haar ouders "heel goede ouders" vindt en sprak specifiek bewondering uit voor haar moeder.
Alexia merkte ook op dat haar moeder altijd een hoop energie heeft:
"Gezien hoeveel werk ze doet, vind ik dat ze het als moeder heel goed doet. Ze moet veel tijd besteden aan haar baan, maar ze is toch vaak thuis." Volgens Alexia brengen zij en haar zussen nog altijd veel tijd met hun moeder door.
"Soms is er wel een beetje stress. Maar ik denk dat elke ouder soms betere en soms slechte dagen heeft. Over het algemeen is het altijd wel gezellig", zei Alexia.
De lovende woorden deden Máxima zichtbaar goed. "Dit was niet scripted!", voegde de koningin er enthousiast aan toe.
In gesprek met olympisch kampioen Anky van Grunsven vertelde prinses Amalia dat ze in haar vrije tijd graag paardrijdt. "Het is lang geleden dat ik een dressuurproef heb gereden", zei Amalia. "Ik spring voornamelijk." Ze vertelde dat ook haar vader en moeder af en toe paardrijden, maar dat zij dat het meest doet.
Een van de intensivecaremedewerkers van het ziekenhuis in Maastricht vertelde de koning en koningin over de zware diensten op de afdeling. "Wat ik moeilijk vind aan het werken op de intensive care is dat mensen vaak wakker zijn. Dat ben ik niet gewend. En het is lastig om te zien dat mensen hun familie niet kunnen zien."
"Dat hoor ik overal", antwoordde de koning. "Dat verpleegkundigen een extra rol hebben, om contactpersoon van families te zijn en eigenlijk ook de emoties door moeten geven van de families naar de patiënten toe en omgekeerd."
Prinses Máxima, erevoorzitter van het platform Meer Muziek in de Klas, brak nog in bij een online pianoles gegeven door Jeroen van der Boom. De zanger was zeer verrast. "Ik wist niet wat ik meemaakte. Ik vroeg zelfs nog of dit live was, want het kon natuurlijk ook opgenomen zijn."
De koningin zong zelfs even mee (vanaf 2.53):