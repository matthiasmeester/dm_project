Het aantal doden in verband met het coronavirus is met 43 gestegen. Gisteren kwamen er nog 66 overledenen bij. In totaal zijn er in Nederland nu 4518 mensen overleden van wie bekend is dat dit komt door covid-19, de ziekte die door het coronavirus wordt veroorzaakt.
Sinds gisterochtend 10.00 uur tot dezelfde tijd vanmorgen zijn 65 nieuwe patiënten met het coronavirus opgenomen in het ziekenhuis. In totaal zijn er nu 10.521 bevestigde coronapatiënten die in het ziekenhuis liggen of hebben gelegen.
Het aantal van 43 doden past in de 'dalende lijn' die het RIVM ziet en is het laagste aantal overledenen op een dag sinds 23 maart. Sommige cijfers lopen echter achter: sterfgevallen worden soms pas na een aantal dagen doorgegeven door de GGD'en. Zeker in het weekend en op feestdagen kan die vertraging groter zijn, waardoor pas na dit lange Koningsdag-weekend definitieve conclusies kunnen worden getrokken.
In de grafiek is goed te zien dat het aantal gemelde doden op zondag en maandag door deze vertraging meer dan de helft lager kan zijn dan op andere dagen van de week.
Overigens telt het RIVM alleen overledenen mee die positief zijn getest op het coronavirus. Het CBS publiceerde vrijdag in samenwerking met het RIVM weer cijfers die een indruk geven van het mogelijke aantal 'verborgen' coronadoden. Daaruit blijkt dat de 'oversterfte' door covid-19 ongeveer twee keer zo hoog is als het aantal geregistreerde doden. Wel lijkt het erop dat ook het aantal nieuwe coronadoden in verpleeg- en verzorgingshuizen afneemt.
Hoeveel bevestigde coronapatiënten nu in het ziekenhuis liggen, is niet bekend, omdat er geen cijfers over het aantal ontslagen bekend worden gemaakt.
Op de intensive cares daalde het aantal coronapatiënten opnieuw. Volgens het Landelijk Coördinatiecentrum Patiënten Spreiding (LCPS) zijn het er 905, 29 minder dan gisteren. Die daling voldoet aan de verwachting van het LCPS.
Er zijn kleine regionale verschillen, zegt Ernst Kuipers van het Landelijk Netwerk Acute Zorg. Zoals al langer het geval is, worden die opgelost door patiënten te verplaatsen naar andere regio's en naar Duitsland. Er liggen nu 32 Nederlandse coronapatiënten op Duitse IC's, één minder dan gisteren.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.