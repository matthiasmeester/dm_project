Geen Pinkpop, geen Lowlands, geen Zwarte Cross en geen festivals op Koningsdag. Vanwege het coronavirus blijven zeker tot 1 september de pleinen leeg, de podia in de opslag en de artiesten thuis. 2020 is daarmee een rampjaar voor de hele evenementensector. Maar ook het festivalseizoen van 2021 is al in gevaar.
Verzekeraars hebben sinds eind februari, nadat de eerste coronapatiënten in Nederland gemeld waren, de dekking bij een pandemie uit hun pakketten gehaald. Dat betekent dat organisatoren van evenementen zich daar voor volgend jaar niet meer tegen kunnen verzekeren.
"Wij waren dit jaar gelukkig wel verzekerd tegen een pandemie", zegt Jasper Coenen, mede-eigenaar van Elevation Events, een bureau dat onder meer de festivals Soenda, Smeerboel en het SOIA-festival organiseert, dat normaal gesproken op Koningsdag in Utrecht plaatsvindt. "Maar volgend jaar kan niemand zich daar meer tegen verzekeren."
Organisatoren beginnen vaak al bijna een jaar van tevoren met het voorbereiden van evenementen, en dus ook met het maken van kosten. Coenen: "Zonder zo'n verzekering kunnen we niet werken."
Tot begin dit jaar zat een dekking tegen pandemieën nog standaard in het pakket, zegt Maarten van Denderen, oprichter van Klap No Risk. Zijn bureau is een van de grote verzekeraars in Nederland voor muziekevenementen.
Hoeveel zijn bedrijf dit jaar moet uitkeren omdat evenementen afgelast zijn, kan Van Denderen nog niet zeggen. Ook verzekeraar NN zegt dat het nog te vroeg is voor een inschatting van de schade.
De reden dat de dekking tegen pandemieën nu uit het pakket is gehaald, is omdat er volgens Van Denderen niet meer tegenop te verzekeren valt. "Als verzekeraar kijk je: hoe groot is het risico, en wil ik dat overnemen tegen een bepaalde premie", legt hij uit. "Het risico is nu zo groot, dat de premie heel erg hoog wordt. Dan kun je je net zo goed niet verzekeren. Er is geen verzekeraar op de wereld die dit nu nog verzekert."
En dat dreigt een groot probleem te worden voor tienduizenden mensen die in Nederland in de evenementensector werken. Zoals voor Simon Kemme, die als freelance technicus het licht en geluid verzorgt bij concerten. Hij zag al zijn opdrachten verdwijnen.
"De popzalen en festivals waar ik normaal werk, liggen allemaal op hun gat. Ik ben maar voor één ding opgeleid, dat is dit. Ik kan niet ineens iets anders doen."
Om te voorkomen dat het festivalseizoen volgend jaar ook in het water valt, moet er volgens Van Denderen een oplossing komen. Zelf stelt hij een garantiefonds voor, waarbij de overheid verzekeraars belooft in te springen voor een deel van de kosten als evenementen volgend jaar door 'overdraagbare ziekten' moeten worden afgelast.
Niet voor alle kosten hoeft de overheid garant te staan, denkt Van Denderen. Alleen als een evenement door een besluit van de overheid niet door kan gaan, en alleen voor evenementen vanaf 1000 bezoekers die al sinds 2019 plaatsvinden.
Bovendien zou het garantiefonds alleen geld uit moeten keren als dat nodig is voor Nederlandse belanghebbenden, zoals Nederlandse podiumbouwers, technici en artiesten. "Van deze kosten wordt een vooraf bepaald percentage vergoed, het minimumbedrag om het voortbestaan van de organisaties en hiermee de volledige branche te waarborgen."
Enkele andere ondernemers in de sector zijn enthousiast over het voorstel van Van Denderen. "Een garantiefonds kan een heel belangrijke factor zijn", zegt Leo Jaarsma, financieel directeur bij de grote concertorganisator Mojo. "Voor Mojo is een oplossing voor de verzekeringen een van de sleutels om weer door te gaan."
Hoewel Mojo veel internationale artiesten boekt voor concerten op poppodia als het Rotterdamse Ahoy, Klokgebouw Eindhoven en de Ziggo Dome en AFAS Live in Amsterdam, zou Jaarsma ermee kunnen leven als het fonds alleen kosten voor Nederlandse belanghebbenden zou dekken. "Het zijn goede voorwaarden om de overheid mee te krijgen in het plan."
Ook Coenen van Elevation Events is enthousiast over een garantiefonds. "Dat is denk ik megabelangrijk. Anders kun je niet weer van start gaan."