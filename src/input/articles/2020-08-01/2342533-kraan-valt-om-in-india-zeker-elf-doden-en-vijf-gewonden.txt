In India zijn zeker elf mensen omgekomen, nadat een grote kraan van zo'n 70 ton om was gevallen. Het ongeluk gebeurde op een scheepswerf in kuststad Visakhapatnam, aan de oostkust van het land.
Op beelden is te zien hoe de grote, gele kraan met veel gerommel ogenschijnlijk vanuit het niets omvalt:
De slachtoffers zijn arbeiders die op de werf bezig waren de kraan te inspecteren, laten de lokale autoriteiten weten. Volgens de politie waren er zo'n twintig mensen aan het werk rond de kraan. Er liggen vijf mensen in het ziekenhuis. Anderen konden net op tijd wegrennen.
Een lokale bestuurder zegt tegen het Indiase persbureau ANI dat het ging om een relatief nieuwe kraan, die werd getest na onderhoud. De machine was gebouwd om zware scheepsonderdelen te verplaatsen.
Er is meteen een onderzoek gestart naar hoe de kraan kon omvallen.
In mei kwamen er in dezelfde stad nog twaalf mensen om het leven door een gaslek in een chemische fabriek.