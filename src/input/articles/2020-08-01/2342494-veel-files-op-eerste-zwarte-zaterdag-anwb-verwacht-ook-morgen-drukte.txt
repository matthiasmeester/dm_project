Het is al de hele dag erg druk op de Europese wegen. Veel vakantiegangers zijn op weg naar hun vakantiebestemming of zijn juist onderweg naar huis, zegt de ANWB.
In Frankrijk stond bijna evenveel file als vorig jaar. Vooral op de snelweg van Parijs naar Bordeaux en op de Route du Soleil tussen Lyon en Marseille was het druk. Automobilisten liepen daar uren vertraging op.
We hadden gehoopt en verwacht dat meer mensen thuis zouden blijven, zegt het ANWB-steunpunt in Lyon over de drukte:
Corona heeft volgens Erwin de Hart van de ANWB geen invloed op de drukte op de wegen. "Het is toch een gewoonte en natuurlijk heel erg leuk als je op vakantie kan", zei hij vanochtend in het NOS Radio 1 Journaal. "Veel Fransen moeten dat gedacht hebben. Het aantal kilometers file is heel normaal eigenlijk. Het is gewoon heel erg druk."
Het ANWB-steunpunt in Lyon merkte ook dat het drukker was dan verwacht op de wegen bij de Zuid-Franse stad. Nederlanders kunnen bij het steunpunt terecht voor pechhulp in het buitenland. Volgens het steunpunt zijn er ook meer pechgevallen dan vorig jaar.
Het ANWB-steunpunt in Lyon verwacht ook morgen nog veel drukte op de Franse wegen. Veel vakantiegangers zouden hun reis bewust nog even hebben uitgesteld en pas zondag gaan rijden.
In Italië was er veel verkeer onderweg naar de Adriatische kust en de Middellandse Zee. Net als in Frankrijk was het hoogtepunt daar rond de middag: toen stonden automobilisten richting de kust zo'n 2,5 uur vast.
De meeste vertraging was er volgens de ANWB op snelwegen in het zuiden Oostenrijk, de A10 en A11: ruim zes uur. De wachttijd voor de Karawankentunnel om naar Slovenië te kunnen liep daar op tot drie uur. Inmiddels is die fors afgenomen.
Ook bij de Gotthardtunnel in Zwitserland hadden automobilisten veel geduld nodig, maar volgens de ANWB is daar inmiddels geen wachttijd meer.
In Duitsland viel de drukte mee, zegt de ANWB: alleen tussen Hamburg en de Deense grens stonden veel files vanwege terugkerende vakantiegangers uit Denemarken.