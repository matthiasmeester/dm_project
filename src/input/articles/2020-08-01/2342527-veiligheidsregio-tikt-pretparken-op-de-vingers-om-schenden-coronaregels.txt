Kinderpretpark Julianatoren en dierenpark de Apenheul moeten extra maatregelen nemen tegen de verspreiding van het coronavirus. Dat vindt de Veiligheidsregio Noord- en Oost-Gelderland.
Op beelden die Omroep Gelderland maakte met verborgen camera's is te zien dat de hygiëne bij toiletten en restaurants onder de maat is. Ook houden sommige bezoekers onvoldoende afstand. "Dit is niet wat we willen", reageert Mark Boumans van de veiligheidsregio. "Ondernemers zijn echt wel van goede wil. Maar het gaat in de praktijk niet altijd goed."
Omroep Gelderland ging op bezoek bij vier pretparken: Burgers' Zoo, het Nederlands Openluchtmuseum, de Apenheul en kinderpretpark Julianatoren. Ze hebben alle vier het aantal bezoekers aan banden gelegd. Ook moet je vooraf je tickets reserveren. In de meeste gevallen zijn er looproutes met pijlen en borden. Maar ondanks deze maatregelen is het lang niet overal mogelijk om anderhalve meter afstand te nemen. In Burgers' Zoo bijvoorbeeld, staan bezoekers dicht op elkaar om een zeekoe te aanschouwen.
Wat betreft hygiëne zijn er grote verschillen. In het restaurant van het Openluchtmuseum in Arnhem wordt elke tafel en stoel schoongemaakt na bezoek. Bij de andere parken gebeurt dat niet. Bij Burgers' Zoo en Julianatoren liggen etensresten op tafel.
Bij Julianatoren zijn toiletten niet schoon en bij de Apenheul zijn alle wastafels in gebruik, waardoor mensen niet voldoende afstand kunnen nemen bij het handen wassen. "Dit is in strijd met onze hygiëneafspraken, dus dit kan niet", zegt Boumans.
De Apenheul erkent dat er een wastafel niet was afgeplakt. "Dat was eerst wel zo, maar er is later iets mis gegaan", laat een woordvoerster weten. "We hebben onlangs een controle gehad van de veiligheidsregio en daaruit bleek dat we het over het algemeen goed voor elkaar hebben."
Ook in de Efteling, het grootste pretpark in Nederland, is het lang niet altijd mogelijk om anderhalve meter afstand te houden. De regels staan keurig aangegeven, ook bij de wachtrijen voor de populairste attracties zoals de achtbanen. Maar de bezoekers van de sprookjestuin houden zich daar lang niet altijd aan. "We constateren een afnemende intrinsieke motivatie bij gasten om zich aan de anderhalve meter afstand te houden", aldus de Efteling bij Omroep Brabant. "Wij merken dat gasten onvoorspelbaar zijn en hun gedrag moeilijk te controleren is. Gasten hebben hierin ook zelf een verantwoordelijkheid."
De gemeente Loon op Zand heeft elke dag controleurs rondlopen in de Efteling om toezicht te houden op het naleven van de coronaregels. "Daarbij letten we erop dat de Efteling bezoekers de gelegenheid geeft om afstand te houden, en ze erop aanspreekt als dit niet gebeurt", zegt een woordvoerder. Vooralsnog heeft de gemeente geen signalen ontvangen dat dit niet voldoende wordt gedaan. "Het is wel steeds lastiger om mensen bij te sturen als ze de maatregelen niet naleven", zegt de woordvoerder.
Tegelijkertijd vindt Boumans het moeilijk om hard in te grijpen. "Op dit moment niet", zegt de waarnemend voorzitter van de veiligheidsregio. "Want ingrijpen betekent eigenlijk meteen sluiten en dat gaat wel heel ver. Maar ik vind wel dat er iets moet gebeuren."
De parken nemen dat ter harte. De Apenheul en Julianatoren zeggen stewards in te gaan zetten om bezoekers te wijzen op de anderhalvemeterregel. Burgers' Zoo zegt de tafels sneller te gaan schoonmaken. Het Openluchtmuseum meldt dat het park nu voldoet aan alle regels.