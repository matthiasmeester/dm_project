In Berlijn hebben duizenden mensen gedemonstreerd tegen de coronamaatregelen. De Duitse politie zegt dat er op het hoogtepunt 20.000 mensen op de been waren, maar volgens de organisatie waren het er veel meer, ongeveer een miljoen.
De meeste demonstranten hielden geen afstand en hadden geen mondkapje op. Tegen de organisatie is aangifte gedaan, vanwege het "niet naleven van de hygiënemaatregelen".
De politie kondigde aan in te grijpen als de demonstranten niet zouden vertrekken. Daar werd lange tijd geen gehoor aangegeven, her en der werden er demonstranten weggedragen. Agenten werden uitgejouwd en de demonstranten riepen 'wir bleiben hier'. In de loop van de avond gingen demonstranten toch naar huis.
De demonstranten willen "terug naar de democratie" en willen af van "de maatregelen die ons zijn opgelegd":
IT-ondernemer Michael Ballweg is de initiatiefnemer van de demonstratie. Hij heeft de beweging Querdenken opgericht, omdat hij vindt dat de grondrechten te makkelijk en op te grote schaal zijn ingeperkt. De demonstranten wantrouwen de koers van hun regering. Ze vinden dat de maatregelen tegen het virus veel te ver gaan.
De actievoerders komen uit verschillende hoeken: antivaxers (tegenstanders van vaccinaties), linkse intellectuelen, bezorgde ondernemers, bekenden uit het extreemrechtse milieu, complotdenkers, maar ook veel gezinnen liepen mee.
De groepen wilden met de demonstratie 'het einde van de pandemie' uitroepen. "Deze mensen zijn zo wantrouwend geworden over wat de media en regering ze vertellen, dat sommigen zelfs niet geloven dat er een virus is en dat er mensen doodgaan", zegt correspondent Judith van de Hulsbeek, die bij betoging aanwezig was. "Die gaan ergens anders aan dood, denken zij."
De betogers kwamen uit alle hoeken van het land. "Mensen hebben bordjes bij zich, met: 'Wij komen uit Düsseldorf' en 'wij komen uit Stuttgart'", zegt Van de Hulsbeek. "Dat is juist ook een zorg, want stel dat dit een superspread event blijkt te zijn, dan verspreidt het virus zich door het hele land."
Op de demonstratie waren ook tegendemonstranten afgekomen. "Die riepen: 'nazi's raus, nazi's raus'", zegt Van de Hulsbeek. "Maar de demonstranten in de stoet riepen dat mee, omdat ze zichzelf geen nazi vinden en de leus gewoon meescandeerden."
In het centrum van Berlijn waren tijdens het hoogtepunt van de coronacrisis wekelijks demonstraties. Ook in Stuttgart kwamen er op het hoogtepunt een paar duizend betogers bij elkaar. De laatste weken waren die demonstraties uitgedoofd. De timing van deze demonstratie noemt Van de Hulsbeek daarom opmerkelijk. "Vandaag willen ze het einde van de pandemie uitroepen, terwijl het aantal nieuwe besmettingen juist toeneemt."
Gisteren werden er in Duitsland 955 nieuwe besmettingen gemeld. De minister van Gezondheidszorg Jens Spahn is dan ook niet blij met de demonstratie. "Demonstraties moeten kunnen, ook in tijden van corona. Maar niet zo", schrijft hij op Twitter. "Afstand, hygiëne en mondkapjes zijn er om ons allemaal te beschermen."