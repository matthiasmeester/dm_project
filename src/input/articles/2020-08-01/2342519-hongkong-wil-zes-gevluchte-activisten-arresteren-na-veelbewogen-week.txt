De regering van Hongkong heeft arrestatiebevelen uitgevaardigd voor zes prominente pro-democratische activisten, omdat zij de nieuwe veiligheidswet zouden hebben overtreden. Volgens de Chinese staatstelevisie worden de zes ervan verdacht te streven naar afscheiding van China. Ook zouden ze samenspannen met buitenlandse machten. De omstreden veiligheidswet, die op 1 juli is ingegaan, verbiedt dat soort activiteiten.
De zes activisten zitten sinds de invoering van die wet allemaal in het buitenland, ze zijn de stad ontvlucht. Het is voor het eerst dat Hongkong de nieuwe wet gebruikt om activisten buiten de stadstaat op te sporen. "De Nationale Veiligheidswet is net een maand oud, maar de invoering ervan zal niemand ontgaan zijn", zegt correspondent Sjoerd den Daas daarover. "Precies wat men er mee voor ogen heeft gebeurt: angst zaaien, zowel binnen Hongkong als ver daarbuiten."
Onder de gezochte activisten is onder meer Nathan Law, die betrokken was bij de zogenoemde Paraplu-revolutie in september 2014. Die protestbeweging voor politieke hervormingen en meer democratie duurde uiteindelijk 79 dagen. Betogers gebruikten aanvankelijk hun paraplu om zich tegen de pepperspray van de oproerpolitie te beschermen. Law werd met enkele anderen schuldig bevonden aan het organiseren van de protesten. Hij kreeg een celstraf opgelegd van acht maanden, maar later werd die geschrapt.
In een reeks tweets zei Law gisteravond onder andere dat hij erop was voorbereid dat hij in ballingschap zou gaan na zijn vertrek uit Hongkong. "Maar nu dat werkelijkheid wordt, is dat toch teleurstellend", zegt hij. "Het beangstigt me."
Ook Simon Cheng wordt gezocht. Deze voormalige medewerker van het Britse consulaat in Hongkong werd vorig jaar al eens opgepakt door de politie in de stad Shenzhen, bij de grens met Hongkong. Hij zou de regels voor publieke veiligheid hebben overtreden. Zelf zei Chen achteraf dat hij twee weken lang is gemarteld door de Chinese geheime politie.
De vier andere gezochte activisten zijn Honcques Laus, Samuel Chu, Ray Wong en Wayne Chan Ka-Kui. Over die laatste gaan geruchten dat hij naar Amsterdam is gevlogen, maar het is onduidelijk waar hij nu verblijft.
Samuel Chu, directeur van een organisatie die zich vanuit de Verenigde Staten inzet voor de vrijheid en autonomie van Hongkong, heeft al 25 jaar de Amerikaanse nationaliteit.
Op Twitter zegt hij dat hij misschien de eerste niet-Chinese burger is die het doelwit is van de autoriteiten in Hongkong, maar dat hij verwacht niet de laatste te zijn:
Een andere gezochte activist, Ray Wong, heeft twee jaar geleden asiel gekregen in Duitsland. Hij ziet het arrestatiebevel van Hongkong als bewijs dat de nieuwe veiligheidswet ook met terugwerkende kracht geldt. Naar eigen zeggen heeft hij zich nadat die wet van kracht werd niet meer uitgesproken over de onafhankelijkheid van Hongkong. "Ik denk dat ze onze banden met mensen in Hongkong willen verbreken", zegt hij tegen persbureau Reuters. "Hierdoor worden mensen bang dat ze de veiligheidswet overtreden door contact met ons te hebben."
De uitgevaardigde arrestatiebevelen volgen op een veelbewogen week, zegt correspondent Sjoerd den Daas. "Zo werd een bekende activist uit het democratische kamp ontslagen door zijn universiteit en zijn meerdere studenten gearresteerd vanwege berichten die ze op sociale media hadden geplaatst." De studenten zouden hebben opgeroepen tot afscheiding van China. Inmiddels zijn ze op borgtocht vrijgelaten, vertelt Den Daas. Ze hebben 72 uur de tijd gekregen om de gewraakte socialmediaberichten te verwijderen en mogen Hongkong voorlopig niet verlaten.
Gisteren werd bekend dat Hongkong de parlementsverkiezingen met een jaar uitstelt. Als officiÃ«le reden werd het coronavirus genoemd, maar volgens critici zit er meer achter. De pro-democratische oppositie hoopte in september een grote overwinning te boeken. Aanvankelijk werd die hoop al de kop ingedrukt doordat zeker twaalf oppositiekandidaten werden uitgesloten van de verkiezingen. Ze zouden zich niet aan de wet houden. Nu zijn de verkiezingen dus helemaal uitgesteld. Volgens Den Daas hebben de autoriteiten daarmee "de deur dichtgegooid voor een bijna onvermijdelijke monsterzege van de democraten".
Met het uitvaardigen van de zes arrestatiebevelen hopen ze nu de pleitbezorgers van de Hongkongse onafhankelijkheid af te schrikken", zegt hij. "En niet alleen hen, maar iedereen die de Hongkongse democratiebeweging een warm hart toedraagt."