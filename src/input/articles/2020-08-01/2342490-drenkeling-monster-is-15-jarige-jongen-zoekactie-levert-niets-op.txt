De zoektocht naar de jongen die gisteravond verdween in zee voor de kust van het Zuid-Hollandse Monster heeft vandaag niets opgeleverd. Het gaat om een 15-jarige jongen uit Den Haag, heeft de politie bekendgemaakt. Rond 05.00 uur ging de reddingsbrigade weer het water op om te speuren naar de jongen. Ook reden er voertuigen over het strand.
Rond 09.00 uur was het laag water. Een woordvoerder van de reddingsbrigade hoopte dat de kans dan groter was om iemand te vinden, zei hij vanochtend in het NOS Radio 1 Journaal. De zoektocht bij laagtij heeft echter niets opgeleverd.
De reddingbrigade is op het strand gestopt met zoeken. Daar is weer overgeschakeld op het toezicht houden op de strandgasten: het wordt inmiddels wat drukker op het strand.
De woordvoerder liet weten dat er in en op het water nog wel verder zou worden gezocht door de politie. Ook vliegt de kustwacht over het gebied heen. Aan het eind van de middag werd gemeld dat de jongen niet is gevonden. 
De jongen was gisteravond met twee anderen aan het zwemmen toen ze door de stroming werden meegetrokken. Volgens een woordvoerder van de brandweer Haaglanden hadden de drie zich met de stroom laten meevoeren richting Hoek van Holland, om van daaruit terug te zwemmen richting Monster.
Dat ging aanvankelijk goed, maar terug in de buurt van Monster kwamen ze toch in de problemen. Omstanders wisten twee van hen uit het water te redden, de derde drenkeling raakte buiten zicht. Tientallen vrijwilligers en meerdere hulpdiensten hebben gisteravond tot rond 23.00 uur gezocht naar de jongen.
De vrijwilligers liepen in een lijn door het water:
Er stond gisteren op meerdere plekken langs de kust een sterke muistroming, een stroming die wordt veroorzaakt door water dat tussen geulen in zandbanken van de kust richting zee stroomt.
De reddingsbrigade rukte gisteren 229 keer uit om hulp te verlenen. Daarbij werd negen keer een zwemmer gered uit een levensbedreigende situatie en werden twee keer boten geholpen die in de problemen waren gekomen.
"In zo'n mui is de stroming zo'n 10 tot 12 kilometer per uur", zegt de woordvoerder van de reddingsbrigade. "Wij hebben geen kans om daar tegenin te zwemmen, dus het is beter om je even te laten meevoeren en als de stroming minder sterk wordt zijwaarts te gaan, naar de plek waar de golven breken en waar de zandbanken zijn."
De woordvoerder zei dat er vandaag ook weer een sterke muistroming wordt verwacht. Hij adviseert zwemmers vooraf de reddingsbrigade te vragen waar de stroming het sterkst is en ook zelf de zee in de gaten te houden. "Waar de golven breken, is geen mui. Dat is juist op de plekken waar de zee rustig oogt."
In deze video, gemaakt nadat een Duits meisje in Ameland vermist was geraakt bij het zwemmen, leggen we uit wat een mui is en hoe je eruit kunt komen: