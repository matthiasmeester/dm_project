De brandweer heeft een grote brand bij een autosloopbedrijf aan de Siemensstraat in Hoogeveen onder controle. Rond 12.30 uur werd het sein brand meester gegeven. De oorzaak van de brand is onbekend.
Rond 11.00 uur stonden naar schatting tussen de tachtig en honderd sloopauto's in brand. De brandweer wist een belendend gebouw te redden. Naast een reeks blusploegen zette de brandweer een team in dat moest meten of er met de grote, zwarte rookwolken ook gevaarlijke stoffen vrij kwamen. Of dat het geval was, is nog niet bekend. "Maar rook is altijd slecht", aldus een woordvoerder van de veiligheidsregio bij RTV Drenthe.
Eerder vandaag verstuurde de Veiligheidsregio Drenthe een NL-Alert verstuurd. Omwonenden werd via de alert opgeroepen om ramen en deuren te sluiten en niet naar de brand te komen. Rond 13.30 uur was er nauwelijks meer sprake van rookvorming.
Gisteren brak brand uit in een autosloopbedrijf in het Gelderse Duiven. Ook toen werd een NL-Alert verstuurd. In Duiven, Westervoort en delen van Arnhem en Ede was er sprake van overlast.
Uit metingen bleek dat de rook gevaarlijke stoffen bevatte. "Maar de concentratie was niet ernstig genoeg om bijvoorbeeld over te gaan tot ontruiming van gebieden", aldus de Veiligheidsregio Gelderland-Midden bij Omroep Gelderland.