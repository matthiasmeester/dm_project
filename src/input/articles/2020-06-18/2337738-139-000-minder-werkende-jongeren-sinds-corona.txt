Jongeren worden op de arbeidsmarkt veruit het hardst getroffen door de coronacrisis. Het aantal jongeren tussen de 15 en 25 dat werkt is sinds februari namelijk gedaald met 139.000.
In februari hadden er nog meer dan 1,4 miljoen jongeren werk, in mei waren dat er minder dan 1,3 miljoen, blijkt uit cijfers van het CBS.
Ter vergelijking: het aantal werkenden van 25 tot 45 jaar daalde met slechts 18.000 en tussen de 45 en 75 jaar was dat 45.000. Vanmorgen kwam al naar buiten dat vooral veel jongeren nu in de WW terechtkomen.
Stefan Munneke raakte zijn baan kwijt door de coronacrisis:
Van die 139.000 jongeren die nu niet meer werken, is niet iedereen officieel werkloos. Want een deel van hen zoekt nu geen werk, omdat dat toch niet lukt en zulke gevallen worden niet meegerekend als werkloze. Dan nog is de jeugdwerkloosheid hard gestegen van 6,3 procent in februari naar 9,5 procent in mei. Weer ter vergelijking, de algemene werkloosheid steeg slechts van 2,9 naar 3,6 procent.
Dat vooral jongeren nu getroffen worden heeft veel te maken met hun arbeidsmarktpositie. "Vanaf half maart werden sectoren geraakt waar juist veel jongeren werken, zoals de horeca, detailhandel, cultuur en evenementenbranche", zegt arbeidsmarktexpert Rob Witjes van het UWV. "Zeker omdat jongeren veelal een tijdelijk contract hebben. Want zo'n 80 procent van de jongeren tot 25 heeft een flexcontract, en dat zijn degenen waar bedrijven het eerst afscheid van nemen."
In hoeverre de jeugd- en algemene werkloosheid de komende tijd verder oploopt is nog koffiedik kijken. "De steunpakketten van de overheid hebben nu nog een dempend effect", zegt Witjes. "Maar als die steunmaatregelen in het najaar ophouden, dan wordt het spannend wat bedrijven gaan doen. Ze zijn nu aan het nadenken, moet ik gaan reorganiseren, moet ik mijn bedrijfsmodel aanpassen. Dat kan tot gevolg hebben dat er meer mensen wegmoeten bij bedrijven."
Maar als het op een gegeven moment weer beter gaat met de economie dan zullen jongeren daar waarschijnlijk ook als eersten van profiteren. "Het lijkt me niet zo dat we nu een 'verloren generatie' krijgen", aldus Witjes. "Als de economie weer opkrabbelt dan liggen jongeren goed in de markt. Aan het eind van een crisis zie je eigenlijk altijd dat de jeugdwerkloosheid als eerste gaat dalen. Jongeren zijn ontzettend wendbaar, je ziet dat ouderen het dan vaak lastiger hebben."
Witjes denkt wel dat jongeren die nu net klaar zijn met studeren het zwaarder zullen hebben dan mensen die nog een opleiding volgen en nu hun bijbaantje zijn kwijtgeraakt. "Schoolverlaters die nu de arbeidsmarkt opgaan, dat zou een groep kunnen zijn die er langer last van gaat hebben."
In april maakt NOS op 3 onderstaande video over hoe de coronacrisis jongeren in hun portemonnee raakt, nu en later: