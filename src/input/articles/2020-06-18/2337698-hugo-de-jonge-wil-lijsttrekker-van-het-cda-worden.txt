Hugo de Jonge wil lijsttrekker van het CDA worden bij de komende Tweede Kamerverkiezingen. Over zijn kandidatuur werd al maandenlang gespeculeerd. Vanmiddag maakte hij in Rotterdam bekend dat hij zich aanmeldt.
De Jonge zei dat we in een moeilijke tijd leven, waarin veel mensen in onzekerheid verkeren: "Het CDA staat in een lange traditie om verantwoordelijkheid te dragen als het moeilijk is en in die traditie ben ik ook grootgebracht. Daarom wil ik graag lijsttrekker zijn van het CDA."
De Jonge is vicepremier en minister van Volksgezondheid. Eerder was hij onder meer wethouder van Onderwijs in Rotterdam. Hij benadrukte vandaag dat hij op veel terreinen ervaring heeft. "Ik word er gelukkig van het verschil te maken in het leven van mensen die op je rekenen." Hij zei dat hij voor een politiek van het midden is: "Ik geloof dat het CDA daar hoort als brede volkspartij. Het politieke midden is een antwoord op de polarisatie in de samenleving. Daar worden verschillen overbrugd."
Volgens De Jonge heeft het CDA alles in zich om bij de verkiezingen de grootste partij te worden. "Wij hebben het mooiste verhaal voor Nederland, maar ik zie ook weleens een peiling en ik zie dat er werk aan de winkel is."
Het partijbestuur opende maandag de sollicitatieprocedure voor het lijsttrekkerschap. Kandidaten kunnen zich tot 24 juni melden en het bestuur komt kort daarna met een voordracht.
Ook Wopke Hoekstra, de minister van FinanciÃ«n, werd vaak genoemd, maar die maakte gisteren bekend dat hij niet meedoet. Hij ziet zichzelf meer als bestuurder dan als beroepspoliticus. Ook de naam van Mona Keijzer, staatssecretaris van Economische Zaken, valt geregeld. Gisteren zei ze dat ze er nog eens goed over nadenkt.
De Jonge liet zich eerder negatief uit over een lijsttrekkersstrijd in het CDA, omdat die "niet het beste in de partij naar voren zou brengen". Vandaag zei hij daarover dat de partij de procedure kiest en dat de leden het voor het zeggen hebben. Op de vraag of hij Keijzer als concurrent ziet, antwoordde hij dat het aan haar is om zich al dan niet kandidaat te stellen. "Het is niet mijn taak om daar iets van te vinden."
Op Instagram spreekt minister Grapperhaus van Justitie zijn steun voor De Jonge uit. "Hij staat voor wat hij vindt. Hij heeft een geweldige inspanning gedaan door ons door de afgelopen coronamaanden te leiden." Grapperhaus noemt De Jonge "de volgende generatie" en een gewone Nederlander met buitengewone eigenschappen.