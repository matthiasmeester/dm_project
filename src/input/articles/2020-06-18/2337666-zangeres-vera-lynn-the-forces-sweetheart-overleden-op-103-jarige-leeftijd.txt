De Britse zangeres Vera Lynn is op 103-jarige leeftijd overleden, meldt de BBC. Volgens de Britse publieke omroep is ze vanochtend gestorven in het bijzijn van haar familie. "De familie maakt met veel verdriet bekend dat een van de geliefdste Britse entertainers is overleden", is te lezen in een statement dat de BBC in handen heeft.
Lynn kreeg door haar radioprogramma Sincerely Yours grote bekendheid tijdens de Tweede Wereldoorlog. In het programma gaf ze boodschappen van familieleden van Britse militairen aan het front door en zong ze verzoeknummers. Ook trad ze in het buitenland op voor Britse soldaten. Daardoor kreeg ze de bijnaam 'The Forces' Sweetheart'.
Ze werd wereldberoemd met het nummer We'll meet again, dat ze in 1939 opnam. Het nummer werd tijdens de Tweede Wereldoorlog gezien als een opsteker voor de vele geliefden die door de oorlog van elkaar gescheiden waren. Ook andere artiesten voerden het in de loop der jaren uit.
De Britse koningin noemde aan het begin van de coronalockdown We'll meet again in een speech. Ze gebruikte het om de families een hart onder de riem te steken die elkaar vanwege de coronamaatregelen niet konden zien.
Lynn, die eigenlijk Vera Margaret Welch heette, zong tot op hoge leeftijd, maar de laatste jaren niet meer. Drie jaar geleden zei ze in een radioprogramma van de BBC dat ze zich "haar stem wilde herinneren zoals die was".
Lynns 100ste verjaardag werd nog uitgebreid gevierd met een nieuwe cd, met oude nummers die nooit eerder waren uitgebracht, en met een eerbetoon in The London Palladium. Afgelopen maand werd Lynn de oudste artiest ooit met een album in de Britse top 40, toen haar 'greatest hits'-album op nummer 30 in de hitlijsten binnenkwam.