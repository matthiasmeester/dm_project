Het is weer bijna net zo druk op de weg als het was voor de coronacrisis. Met één groot verschil: de ochtendspits blijft uit. Dat blijkt uit cijfers van de Nationale Databank Wegverkeersgegevens.
Die zogenoemde verkeersintensiteit (de hoeveelheid auto's op de weg per dag) is inmiddels weer zo'n 90 procent van wat het was begin maart. Op 12 maart kwam de oproep van het kabinet om zo veel mogelijk thuis te werken.
In deze grafiek is te zien hoe de drukte zich ontwikkelde.
De waarschijnlijke oorzaak dat de spits uitblijft is het vele thuiswerken, zegt Arnoud Broekhuis van ANWB Verkeersinformatie. "En als we wel naar kantoor gaan, dan is dat vaak pas na de spits." Daardoor is de verkeersdrukte nu gelijkmatiger over de dag verdeeld dan het geval was voor de crisis.
Naar zo'n verkeersbeeld is lange tijd gestreefd. Reden genoeg dus om deze lijn door te zetten, vindt Broekhuis: "De coronacrisis is een paardenmiddel geweest om er voor te zorgen dat we buiten de spits reizen. Hoe we dit nu vast kunnen houden, is een interessante vraag. Maar als we het nu weer loslaten, wordt het waarschijnlijk nog erger dan voor de coronacrisis."
Het openbaar vervoer is minder aantrekkelijk geworden, legt Broekhuis uit. "En als we straks weer terugvallen in het oude patroon, krijgen we een traditioneel drukke ochtendspits met daarbovenop de reizigers die uitwijken van het spoor naar de weg."
Wie in ieder geval niet terug wil naar het oude patroon is softwarebedrijf Protime. De organisatie zat al in een transitie waarin medewerkers vaker thuis gingen werken, maar de coronacrisis heeft hen "door de pilot heen gedrukt", vertelt directeur Lucas Polman. "We merkten dat medewerkers blij waren met die vrijheid en klanten het ook accepteerden als consultants niet bij hen in het pand werkten."
Door de positieve ervaringen heeft het bedrijf er nu voor gekozen om thuiswerken de norm te maken, ook als de coronacrisis voorbij is. "Medewerkers mogen zelf bepalen of ze naar kantoor komen en wanneer. Dus als jij de file omzeilt door twee uur later op kantoor te komen is dat prima. Als je je uren maar maakt."