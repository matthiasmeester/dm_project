De helft van alle volwassenen las tijdens de coronacrisis een boek, blijkt uit een consumentenonderzoek in opdracht van de Stichting Collectieve Propaganda van het Nederlandse Boek (CPNB). "We zijn verhoudingsgewijs zelfs meer gaan lezen dan netflixen", zegt directeur Eveline Aendekerk.
Tijdens de lockdown pakte 52 procent van alle Nederlanders boven de 18 jaar een boek, e-book of luisterboek, stellen de onderzoekers. Zij voerden begin april en begin juni een meting uit. "Ik merk het ook aan mijn eigen gedrag: doordat je niet bij opa en oma op bezoek gaat of naar een sportclub, plof je sneller met een boek op de bank. Normaal gesproken heb ik daar alleen 's avonds tijd voor. Ik denk dat dit voor meer mensen gold, en dat blijkt uit dit onderzoek", reageert Aendekerk.
Fysieke boekhandels profiteerden niet van de toename. Zij leden een omzetverlies van 24 procent. "Dat is 15 miljoen euro, heel zorgwekkend", zegt Aendekerk. "Het is niet alleen zwaar voor de ondernemers, maar leidt op termijn ook tot een verschraling van het aanbod. Online koop je heel gericht: de grote titels. Maar het onbekende werk, de pareltjes, die zie je minder. Die 'bestsellerisering' moeten we niet willen als sector."
Online groeide de omzet uit de verkoop van boeken met 33 procent. Aendekerk: "Daar zitten natuurlijk ook de verkoopcijfers in van fysieke winkels met een webwinkel."
De omzet uit de verkoop van Nederlandstalige boeken steeg met 1 procent in vergelijking met dezelfde periode vorig jaar. De CPNB-directeur noemt dit een grote verschuiving. "Wat vooral opvalt, is dat de lichte lezer, mensen die eens per kwartaal een boek lezen, meer is gaan lezen. Zeker in de eerste coronaperiode bleek lezen een ontsnapping. Veel mensen waren even klaar met het nieuws, konden niet naar een concert of theaterstuk, maar hadden wel behoefte aan verstrooiing."
De verhoudingen zijn volgens de onderzoekers van marktonderzoeksbureau Team Vier qua geslacht, leeftijd en leesgedrag representatief voor de Nederlandse bevolking.