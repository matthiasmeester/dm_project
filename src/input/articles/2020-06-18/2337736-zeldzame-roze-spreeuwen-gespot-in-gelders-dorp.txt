In het Gelderse dorp Hall zijn twee zeldzame vogels gespot. Twee roze spreeuwen verschuilen zich daar in een tuin. De vogels, die doorgaans alleen voorkomen in Oost-Europa, hebben veel bekijks. Veel vogelaars zijn naar het dorp gegaan om de spreeuwen vast te leggen.
Arjen Werkman ontdekte de vogels in zijn achtertuin. "Tijdens het thuiswerken keek ik even uit het raam en toen zag ik in een kersenboom een roze vogel zitten", vertelt hij. "Online ben ik even gaan zoeken en toen kwam ik erachter dat het een bijzondere vogel is."
Werkman plaatste dinsdag een foto van de roze spreeuw op de website waarneming.nl. "Een uur later stonden de eerste vogelliefhebbers naast mijn huis foto's te maken." Daarna was het een komen en gaan van vogelliefhebbers die de vogel in het echt wilden zien. "Het was behoorlijk druk. Maar dat was niet erg, iedereen was zo blij", vertelt hij. De drukte leidde niet tot problemen. "Ik heb binnen rustig door kunnen werken."
De dichtstbijzijnde plek om de roze spreeuw te spotten is gewoonlijk Hongarije of Roemenië. "Tot aan Kazachstan zijn ze te vinden", vertelt Lars Soerink van de Vogelbescherming aan Omroep Gelderland. "Qua grootte is hij hetzelfde als de gewone spreeuw. Maar deze heeft een zwart lijf, een roze dekje en een roze buik. En zijn snavelpunt en pootjes zijn ook roze."
Hij is blij dat de gespotte vogel niet alleen is. "Ze zijn met zijn tweeën gelukkig. Een enkele afgedwaalde vogel vind ik erg sneu." Zolang de vogels hier voedsel kunnen vinden, kunnen ze hier prima overleven. Het is nog wel de vraag of ze zelf de weg terug weten te vinden. "Het interne kompas dat vogels normaal gesproken hebben, heeft blijkbaar niet helemaal goed gewerkt bij deze twee."