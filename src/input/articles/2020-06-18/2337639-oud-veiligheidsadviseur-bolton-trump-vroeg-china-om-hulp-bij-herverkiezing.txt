Donald Trump heeft de Chinese president Xi gevraagd om hem te helpen om dit jaar herkozen te worden als president. Hij vroeg China onder meer om in de aanloop naar de verkiezingen meer Amerikaans graan te kopen, schrijft Trumps voormalige veiligheidsadviseur John Bolton in het boek dat hij volgende week uitbrengt.
Bolton was 17 maanden de Nationale Veiligheidsadviseur. Hij werd vorig jaar ontslagen omdat er volgens Trump te veel meningsverschillen waren. In het boek The Room Where It Happened schrijft Bolton over zijn tijd in het Witte Huis. De Amerikaanse regering probeert de publicatie ervan met een rechtszaak te verbieden, omdat er geheime informatie in zou staan.
Meerdere Amerikaanse media hebben al fragmenten uit het boek gepubliceerd, bijvoorbeeld over een gesprek tussen Trump en Xi, vorig jaar in de Japanse stad Osaka. "Toen bracht hij het gesprek ineens op de aankomende Amerikaanse presidentsverkiezingen. Hij zinspeelde op de mogelijkheden om met de Chinese economie de campagne te beïnvloeden en vroeg Xi om ervoor te zorgen dat hij zou winnen", aldus Bolton.
Volgens Trump zou China bijvoorbeeld meer Amerikaanse sojabonen en graan kunnen kopen, schrijft Bolton in zijn 577 pagina's tellende boek.
De Amerikaanse handelsvertegenwoordiger Robert Lighthizer zegt dat hij bij deze ontmoeting was en dat Trump dit niet heeft gezegd. "Het is absoluut niet waar. Ik was erbij", zegt hij. Volgens hem is het verhaal van Bolton zo bizar dat hij zich dat zeker zou herinneren.
Bolton schrijft volgens de Amerikaanse media ook dat Trump bereid was om onderzoeken stop te zetten "als cadeautje voor dictators die hij aardig vindt". En Trump zou er alles aan doen om vier jaar langer president te blijven. "Ik kan me uit die tijd geen enkel belangrijk besluit herinneren dat niet gebaseerd was op zijn kansen om herkozen te worden", aldus Bolton.
De oud-veiligheidsadviseur schrijft ook dat de Democraten steken hebben laten vallen bij de mislukte afzettingsprocedure van begin dit jaar. "Als ze niet zo geobsedeerd waren geweest over Oekraïne en de tijd hadden genomen om het hele buitenlandbeleid van Trump te onderzoeken, dan was de impeachment misschien wel anders afgelopen."
Joe Biden, Trumps Democratische tegenstander bij de komende presidentsverkiezingen, reageert in een verklaring: "Als deze uitspraken kloppen, dan is dat niet alleen moreel weerzinwekkend. Trump komt daarmee ook zijn verplichtingen aan het Amerikaanse volk niet na."
In een interview met Fox News werd Trump gevraagd naar een reactie. Hij ging niet in op de passages. Wel benadrukte hij dat Bolton met zijn boek de wet heeft overtreden, omdat er vertrouwelijke informatie in staat. Op Twitter zei Trump later dat Bolton tot zijn ontslag geen kwaad woord over hem had gesproken of geschreven. Hij noemt hem een "ontevreden saaie dwaas" die alleen maar oorlog wilde: