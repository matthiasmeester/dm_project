Na jaren van discussie en financiële tegenvallers, kan de gemeenteraad van Almere vanavond definitief groen licht geven voor de Floriade in 2022. De gemeente moet dan wel een extra investering doen van 16,3 miljoen euro.
Vorige week werd al duidelijk dat een meerderheid van de raad hiermee akkoord gaat, maar de partijen verschillen sterk van mening over de vraag hoe die extra kosten betaald moeten worden, schrijft Omroep Flevoland.
Almere wil na het vertrek van de Floriade op het terrein 660 woningen bouwen. De opbrengst van de grondverkoop komt dan ten goede aan de gemeente. Collegepartijen Leefbaar Almere en de VVD komen vanavond met een voorstel om extra stukken bouwgrond te verkopen.
Volgens Colette Holter van de VVD is er ruimte op het Floriadeterrein om 1500 woningen te bouwen met grondopbrengsten van 38 miljoen euro. Holter: "Wij hebben ook in Almere woningnood. Dus wat dat betreft, is extra bouwen voor ons wel welkom."
Oppositiepartijen PVV en Partij voor de Dieren zijn fel tegen dit plan. Ze willen dat het gebied zo veel mogelijk groen blijft.
Wereldtuinbouwtentoonstelling Floriade wordt sinds 1960 één keer per 10 jaar in een Nederlandse plaats gehouden, en staat daar dan 6 maanden. De Nederlandse Tuinbouwraad coördineert de Floriade. Deze raad is in 1908 opgericht om het imago van de Nederlandse tuinbouw te versterken en de export te bevorderen. In een park bouwen bedrijven en organisaties paviljoens om hun innovaties te laten zien op het gebied van land- en tuinbouw. Almere bouwt ook een groene stadswijk. De vorige editie van de Floriade was in Venlo.
Toen Almere begon met de plannen voor de Floriade werd er uitgegaan van een kostenpost van 10 miljoen euro. Dat geld moest onder meer terugstromen door de verkoop van toegangskaartjes en sponsoring. Maar eind 2018 waren de beraamde kosten al opgelopen tot 28 miljoen euro.
Die hogere kosten zouden samenhangen met de ambitieuze opzet. Almere kiest voor een tentoonstelling in combinatie met een bouwexpo. Onderdeel daarvan was een 'groene' stadswijk met 600 woningen en zestig waterwoningen. Vooral dit idee zorgt voor een oplopend tekort, bleek uit een onderzoek van Het Financieele Dagblad.
Daarbovenop komen nog de kosten voor het 'Floriade-team' van de gemeente, waarin krachten van verschillende afdelingen zijn gebundeld. Ook gaf de gemeente miljoenen uit aan het uitkopen van bedrijven die op het terrein lagen, zoals een camping, een duikschool en een jachthaven.
Niet alleen de gemeente Almere stopt geld in de Floriade. Vanuit de provincie Flevoland is een subsidie van 10 miljoen euro gegeven en de landelijke overheid heeft 5 miljoen euro ingelegd. Daarnaast was het de bedoeling dat er geld zou worden opgehaald door sponsoring. Van de geraamde 10 miljoen euro aan sponsorgelden is nog geen tiende binnen.
Hoewel de verwachtingen vooraf torenhoog waren, liepen de laatste drie Floriades voor de organiserende gemeenten uit op een financiële strop. Al benadrukken zij vaak dat het evenement hen toch veel heeft opgeleverd.
Floriade 1992, Zoetermeer
Verlies: 5 miljoen euro door te hoge uitgaven en tegenvallende inkomsten.
Maar: "Zoetermeer hield er wel een NS-station aan over."
Floriade 2002, Haarlemmermeer
Verlies: 8 miljoen euro, door tegenvallende bezoekersaantallen
Maar: "De naamsbekendheid van de gemeente is enorm toegenomen."
Floriade 2012, Venlo
Verlies: 9 miljoen euro, het geschatte bezoekersaantal werd wel gehaald maar zij gaven minder uit dan verwacht.
Maar: "Het stikt nu van de bedrijvigheid op het Floriadeterrein."
bron: de Volkskrant
Inmiddels lijkt er onder de inwoners van Almere steeds minder animo te zijn om de Floriade door te laten gaan. Dat blijkt uit een opiniepeiling die vorige maand is uitgevoerd in opdracht van Omroep Flevoland onder ruim 4600 Almeerders.
Van de ondervraagden zegt 56,8 procent dat stoppen de beste optie is. 27,4 procent kiest voor doorgaan en 14,2 procent kiest voor uitstel van het evenement.
Uit deze peiling blijkt verder dat Almeerders nu anders tegen de Floriade aankijken dan een aantal jaar geleden. 38,8 procent van de ondervraagden zegt dat het evenement goed en nuttig is voor de stad. In 2015 lag dat percentage met 62 procent een stuk hoger.