D66 wil nog niets zeggen over de kandidatuur voor het lijsttrekkerschap van Sigrid Kaag. Het officiële standpunt blijft dat de procedure pas in augustus sluit.
Verschillende Haagse bronnen twijfelen er niet meer aan dat Kaag voor het lijsttrekkerschap gaat. Naar verluidt wordt dat komend weekend bekendgemaakt in een interview.
De minister voor Buitenlandse Handel en Ontwikkelingssamenwerking laat er ook zelf nog niets over los, al zegt Kaag wel dat zij een besluit heeft genomen. "Maar ik maak dat op mijn eigen tijd bekend, als u het goed vindt", zei ze tegen de NOS.
Kaag deed gisteren haar best om lastige vragen te ontwijken:
Waar nog wel over wordt gespeculeerd is of fractievoorzitter Rob Jetten zich ook kandidaat zal stellen. Hij denkt er al een tijd lang "serieus" over na. Maar de grote vraag is of hij en de partijtop tot de conclusie komen dat een lijsttrekkersverkiezing tussen hem en Kaag verstandig is.
In ieder geval zou er geen onderlinge deal zijn tussen Kaag en Jetten, en nemen de twee los van elkaar hun besluit.
Het is de verwachting dat D66 vandaag en morgen niet veel meer bekend zal maken, ook omdat alle aandacht nu uitgaat naar de nieuwe lijsttrekker van het CDA.
Daar wordt vandaag nieuws verwacht over de kandidatuur van Hugo de Jonge, de huidige minister van Volksgezondheid. Gisteren trok minister van Financiën Wopke Hoekstra zich terug. Of staatssecretaris Mona Keijzer zich in de strijd zal werpen, wil zij nog niet zeggen.
Luister ook in podcast De Dag naar een portret van Sigrid Kaag. Wat maakt haar de gedroomde kandidaat voor D66, wie is ze, wat is haar achtergrond, wat tekent haar en waarom roept ze ook veel weerstand op buiten haar partij?
Deze aflevering van De Dag kun je hier beluisteren. 