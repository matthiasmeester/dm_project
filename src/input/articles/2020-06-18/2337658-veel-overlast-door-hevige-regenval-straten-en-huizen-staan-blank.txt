In grote delen van het land is waterschade ontstaan door de hevige regenval van gisteravond en vannacht. Op veel plekken kwamen huizen en straten blank te staan.
De A20 tussen knooppunt Kethelplein en Schiedam is een tijd afgesloten geweest vanwege de regen, meldt Rijnmond. De weg is inmiddels vrijgegeven. Ook in andere delen van Zuid-Holland kwamen veel meldingen van wateroverlast binnen.
De buien leidden vooral tot schade in het zuiden en westen, al viel ook in andere provincies veel regen en onweerde het hevig:
In Zwolle kwam gisteravond een 52-jarige vrouw om het leven door het noodweer. Ze kwam op de fiets onder een omvallende boom terecht.
Het noodweer leidt ook tot problemen bij de riolering in Zwolle, die al het regenwater niet kan verwerken. Daardoor is het afvalwater uit de riolering in de stadsgracht en een aantal vijvers in de stad terechtgekomen, schrijft RTV Oost.
De gemeente Zwolle heeft de fonteinen op meerdere plekken tot en met komende zondag uitgezet. Ook roept de gemeente bewoners en bezoekers op om alleen in de aangewezen zwemplassen te zwemmen.
In Helmond is tussen gisterochtend en vanochtend 89 millimeter regen gevallen, blijkt uit cijfers van het KNMI. Dat is meer regen in 24 uur dan er normaal in een hele maand valt, schrijft Omroep Brabant.
In delen van Mierlo werden straten afgezet, ook kelders en huizen liepen daar vol water. Bij twee supermarkten in Mierlo-Hout en in Helmond kwam water via het plafond naar binnen en kwam de vloer blank te staan.
In Vlissingen viel ruim honderd millimeter regen in 24 uur. Normaal valt er gemiddeld 58 millimeter in heel juni, schrijft Omroep Zeeland. Als gevolg daarvan moesten zestien appartementen worden ontruimd. Een aantal bewoners bracht de nacht ergens anders door.
Niet alleen de zuidelijke provincies hadden last van het water. Ook in Utrecht is veel water gevallen. Onder meer in Oudewater, Montfoort, IJsselstein, Meerkerk en Nieuwegein stonden straten blank en op sommige plaatsen liep het water woningen en kelders in.
In de binnenstad van Woerden kwam rioolwater naar boven en dreven uitwerpselen door straten, schrijft RTV Utrecht. In Lopik blijft een basisschool vandaag dicht vanwege wateroverlast. Er staat water in de gangen en er is kans op kortsluiting.