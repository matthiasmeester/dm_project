Er zijn foto's opgedoken van het schilderij van Vincent van Gogh dat in maart werd gestolen uit het museum Singer Laren. Het is voor het eerst sinds de roof dat er iets is vernomen over het zeer kostbare werk Lentetuin, de pastorietuin te Nuenen in het voorjaar.
Op de beelden zijn de voor- en achterkant van het schilderij te zien. Daarbij ligt een voorpagina van The New York Times van 30 mei, dus na de inbraak op 30 maart. Ook ligt het boek Meesterdief van Wilson Boldewijn bij het schilderij. Dat boek gaat over Octave 'Okkie' Durham, een Amsterdamse beroepsinbreker die in het verleden werk van Van Gogh heeft gestolen.
De Nederlandse kunstdetective Arthur Brand kreeg de foto's onlangs in handen. Hij denkt dat het werk op de foto's authentiek is.
"We hebben een foto van de achterkant. Dat is belangrijk, want een voorkant van een schilderij kun je overal vinden op het internet en die kun je namaken. Krantje ernaast en dan misschien verzekeringsgeld proberen te innen", zegt Brand in gesprek met een mediabedrijf dat voor Omroep Max een serie met hem maakt.
"De achterkant kun je niet namaken, want op de achterkant van een schilderij staat waar het verkocht is, waar het tentoongesteld is geweest. Dat zijn etiketjes die alleen bekend zijn bij de eigenaren", legt Brand uit. Daarom vraagt hij naar eigen zeggen altijd om foto's van de achterkant van gestolen werken. "Hun heb ik niets gevraagd, maar ze kwamen er dus zelf mee. Dat geeft wel aan dat het professionals zijn."
Brand heeft een vermoeden waarom het boek van Durham ook is afgebeeld. "Ik heb vanaf het begin geroepen: dit zijn copycats. Dit zijn mensen die Octaves boek hebben gelezen en hem proberen na te doen. Dus hoe hij het heeft gedaan en aan wie ze het willen gaan verkopen. Dat is nu wel duidelijk. Anders doen ze het boek er niet bij."
De kunstdetective sluit niet uit dat de makers van de foto's Octave Durham hiermee ook verdacht willen maken, maar die heeft volgens hem een "waterdicht alibi". "Het kan ook zijn dat het een lange neus naar mij is. Zo van, 'jij zei dat het een copycat was, nou, hier laten we zien dat we het boek hebben. Pak ons maar als je ons te pakken kan krijgen. Het is ook een soort spel misschien.'"
Het werk was uitgeleend aan Singer Laren. De eigenaar, het Groninger Museum, vindt het aannemelijk dat het inderdaad gaat om de gestolen Van Gogh.. "Ik heb dubbele gevoelens", zegt directeur Andreas Bl√ºhm. "Eerst opluchting, omdat het schilderij er nog is. Dan pijn, omdat wij het niet hebben. Je ziet ook een boek op het schilderij liggen. Zo hoor je niet met een schilderij om te gaan."
Wie de foto's heeft gemaakt, weet Brand niet. Van wie hij ze heeft gekregen, wil hij niet zeggen om zijn bron niet in gevaar te brengen. De politie is op de hoogte, neemt de beelden serieus en doet onderzoek. Het museum Singer Laren is blij met de foto's. "Het is fantastisch dat er een teken van leven is. We hopen dat het werk zo snel mogelijk onbeschadigd terugkomt."