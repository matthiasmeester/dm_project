Een groot ongeluk op de A2 van Utrecht naar Amsterdam is volgens de politie mogelijk ontstaan doordat een of meerdere bestuurders uitweken voor eenden op de snelweg. De politie is op zoek naar getuigen of beelden van dashcams.
Bij het ongeluk vanmiddag waren twee vrachtwagens, een sleepwagen en een bestelbus betrokken. De ravage op de weg is flink. Verkeer moest tot middernacht rekening houden met flinke vertragingen. 
Het ongeluk gebeurde ter hoogte van het dorp Nieuwer ter Aa. De bestuurder van de achterste vrachtwagen zat enige tijd bekneld in zijn cabine. De brandweer moest hem bevrijden. Hij is zwaargewond naar het ziekenhuis gebracht. Ook de bestuurder van de bestelbus is met zware verwondingen naar het ziekenhuis vervoerd. De bestuurder van de voorste vrachtwagen en een ander slachtoffer raakten lichtgewond. Zij zijn nagekeken door het ambulancepersoneel.
De snelweg was in eerste instantie helemaal afgesloten voor verkeer omdat er een traumahelikopter moest landen.