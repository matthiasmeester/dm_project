Om de vloot van 400 historische schepen door de coronacrisis te loodsen is een noodfonds van 20 miljoen euro nodig. Dat heeft de Vereniging voor Beroepschartervaart (BBZ) berekend.
In hun vraag om steun van de overheid voerden vorige week zo'n 175 historische schepen actie op het IJmeer. Bij het eiland Pampus gingen ze voor anker om zo aandacht te vragen voor de problematiek.
Volgens de BBZ moeten de historische schepen alle reizen voor dit jaar afzeggen. "De nieuwe regels kunnen voor sommige schepen iets van verlichting brengen, maar het zal niet voorkomen dat de omzetschade voor dit jaar op zo'n 60 miljoen euro uitkomt", zegt de beroepsvereniging. "Dat komt neer op 90 procent van de totale jaaromzet van de hele sector."
De overheid doet volgens de BBZ veel goeds. Zo werd onlangs de zogeheten TOGS-regeling (Tegemoetkoming Ondernemers Getroffen Sectoren) ook toegekend aan de zeevaart. Maar het zal volgens de BBZ niet genoeg zijn om de schade in de sector op te vangen.
Met de extra 20 miljoen euro kunnen de schippers het noodzakelijk onderhoud aan hun schepen bekostigen. Daarmee blijven ze dan ook behouden. De BBZ roept de regering op om snel actie te ondernemen. "We wachten al twee maanden op antwoord en dat is veel te lang."
Een petitie van schippers heeft online al bijna 25.000 handtekeningen opgehaald, schrijft Omroep Flevoland. De initiatiefnemers schrijven dat extra maatregelen van de regering noodzakelijk zijn om te voorkomen dat de historische zeilvloot verdwijnt.