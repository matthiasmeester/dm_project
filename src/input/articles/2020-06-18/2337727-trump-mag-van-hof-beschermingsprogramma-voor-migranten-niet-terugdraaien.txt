Het Amerikaanse Hooggerechtshof heeft bepaald dat president Trump een programma dat bijna 650.000 migranten beschermt tegen uitzetting niet mag beÃ«indigen. Het Deferred Action for Childhood Arrivals (DACA)-programma geldt voor migranten die als kind illegaal naar de VS zijn gekomen.
Deze migranten kregen de bijnaam Dreamers. Die is afgeleid van de Dream Act, een voorloper van DACA. Onder president Obama kregen deze Dreamers een tijdelijke verblijfsvergunning waardoor ze konden studeren en werken.
De huidige president Trump probeert al een tijd een einde te maken aan de regeling. Het was een van zijn beloftes tijdens zijn campagne om president te worden. Lagere rechters hielden het terugdraaien van het DACA-programma in 2017 al tegen.
In een reactie op Twitter noemt Trump het besluit van het hof "politiek geladen" en een klap in het gezicht van trotse Republikeinen en conservatieven.
De uitspraak houdt in dat de, veelal Latijns-Amerikaanse, DACA-migranten beschermd worden en niet kunnen worden uitgezet. Ook komen ze in aanmerking voor het verlengen van hun tweejaarlijkse werkvergunning.
Het Witte Huis stelde dat president Obama het programma buiten zijn bevoegdheid om invoerde, zonder toestemming van het Congres. Trump kan nog een keer proberen het programma te stoppen, op basis van andere argumenten. Maar het is niet aannemelijk dat hem dat voor 3 november lukt.
Dat is de dag dat Amerikanen naar de stembus gaan om een nieuwe president te kiezen. Trump heeft zich verkiesbaar gesteld voor een tweede termijn van vier jaar.