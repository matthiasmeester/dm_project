Een 17-jarige bestuurder heeft maar weinig aan zijn rijbewijs gehad. Afgelopen dinsdag slaagde hij voor het rijexamen, gisteren kon hij zijn roze pasje inleveren nadat de politie in Arnhem hem staande hield omdat hij veel te hard reed. Volgens de politie had de man zijn rijbewijs gisteren net opgehaald in het gemeentehuis.
Hij reed 105 kilometer per uur op een weg waar 50 kilometer is toegestaan. Ook reed hij alleen, terwijl hij vanwege zijn leeftijd nog verplicht is om met een begeleider in de auto te zitten.
Bewoners van de wijk Presikhaaf klagen al lange tijd dat er te hard wordt gereden in hun buurt. Daarom houdt de politie regelmatig snelheidscontroles.
"Behalve dat het gevaarlijk is om zo hard te rijden is het natuurlijk ook mega zonde", zegt de politie tegen Omroep Gelderland. "Een aantal maanden dure rijlessen nemen en dan binnen een week het rijbewijs alweer kwijtraken. Hopelijk is dit een wijze les geweest."
De jongen was overigens niet de enige die werd bekeurd. Nog negen bestuurders, die allemaal harder dan 70 kilometer per uur reden, werden op de bon geslingerd.