Het Openbaar Ministerie eist vijf jaar cel tegen een 21-jarige vrouw uit Ede voor oplichting en diefstal. Volgens het OM deed ze zich hierbij meerdere keren voor als zorgmedewerker en belde ze bij slachtoffers aan om bloed te prikken. Tegen een 23-jarige man uit De Meern is een celstraf van vijftien maanden geÃ«ist. Hij zou in twee zaken met de vrouw hebben meegedaan.
Het tweetal zou tussen september 2019 en januari 2020 meerdere keren hebben toegeslagen in Utrecht, Ouderkerk aan de Amstel en Eindhoven. Door zich voor te doen als taxichauffeur, zorgverlener of iemand van de bakker wisten ze woningen van ouderen binnen te dringen. Met betaalpassen die tijdens de bezoekjes werden gestolen, werd duizenden euro's buitgemaakt.
De verdachten werden aangehouden nadat agenten hen hadden herkend op camerabeelden waarop zij geld opnamen met een gestolen pas.
Het OM rekent de verdachten zwaar aan dat zij "op een laffe en berekenende manier hun slachtoffers hebben opgelicht en bestolen". Volgens justitie werden de slachtoffers bewust uitgekozen vanwege hun kwetsbaarheid. De verdachten zouden de slachtoffers observeren en de babbeltrucs op die observaties afstemmen.
Volgens de officier van justitie zijn er een aantal strafverzwarende omstandigheden. Behalve het feit dat de oplichters oudere en kwetsbare slachtoffers uitkozen telt ook mee dat ze met het bloed prikken inbreuk maakten op de lichamelijk integriteit van de slachtoffers. Daarnaast wisten ze van geen ophouden en tonen ze geen enkel berouw.
Tijdens de zitting ontkenden de verdachten hun betrokkenheid, schrijft RTV Utrecht. Op het moment dat er camerabeelden werden getoond waarop personen te zien zijn die sterk op het tweetal lijken, gaven beiden aan zich niet te herkennen.