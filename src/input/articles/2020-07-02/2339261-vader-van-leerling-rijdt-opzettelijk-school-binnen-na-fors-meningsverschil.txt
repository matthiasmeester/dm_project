De man die gisteravond met zijn auto een school inreed in Grootebroek, bij Enkhuizen, deed dat opzettelijk. Hij is de vader van een leerling. Zijn kind was op dat moment niet in het schoolgebouw, maar tientallen anderen wel vanwege de eindmusical van groep 8. Niemand raakte gewond.
Desondanks was het voor alle aanwezigen behoorlijk schrikken:
De man was boos omdat zijn zoontje en diens beste vriendje uit elkaar waren gehaald, schrijft het AD. Voorzitter Jan van Berkum van stichting Trigoon, een koepel van scholen voor speciaal onderwijs, zegt tegen de krant dat de directie van de school besloot de twee kinderen uit elkaar te halen na een 'goed gesprek' met de moeder van de betreffende leerling.
"Het gesprek ging over de voortgang van zijn tijd op onze school. We adviseerden haar wat in onze ogen het verstandigst was om te doen voor haar kind. Dat betekende in dit geval dat haar zoon en zijn beste vriendje uit elkaar werden gehaald."
Volgens Van Berkum ontstond er een "fors meningsverschil" tussen de twee ouders, omdat de man geen begrip had voor de situatie. "Hij was het er totaal niet mee eens. Ik weet niet precies was hem gisteravond bezielde. We vinden het vooral heel erg voor het kind. Het is een waardeloze gebeurtenis." NH Nieuws schrijft dat de man onder invloed was van alcohol.
De auto reed gisteravond rond 21.00 uur door een gang zo'n 20 meter de school in en richtte daar schade aan. Op dat moment waren 25 leerlingen en hun ouders in het gebouw voor de musical.
"Zij waren in de gymzaal naast de gang en hoorden veel lawaai. De kinderen en ouders zijn daarna via een andere uitgang de school uitgeleid", zegt Van Berkum. Volgens de politie stonden een paar minuten voor de man de school binnen reed nog veel ouders en kinderen in de gang.
Online circuleren beelden die in de school zijn gemaakt, waarop onder meer de schade aan de gang te zien is:
De ouders en kinderen zijn opgevangen in een naastgelegen gebouw en krijgen slachtofferhulp aangeboden. De leerlingen, ouders en docenten die aanwezig waren tijdens het incident komen vandaag samen om te praten over wat er is gebeurd.
Buurtbewoners en de burgemeester van de gemeente Stede Broec reageren geschokt. "Toen ik het hoorde ben ik meteen deze kant op gekomen", zegt burgemeester Wortelboer. Hij is opgelucht dat er geen gewonden zijn gevallen.