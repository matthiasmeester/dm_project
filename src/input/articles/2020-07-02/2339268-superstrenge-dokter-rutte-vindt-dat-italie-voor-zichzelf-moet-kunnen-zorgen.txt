Italië moet leren zijn eigen broek op te houden bij een volgende economische crisis. Dat zegt premier Rutte in een interview met het magazine van de grootste krant van Italië, Corriere della Sera.
De premier spreekt in het interview voornamelijk over de Europese hulp aan de landen die zwaar zijn getroffen door het coronavirus. Rutte zegt er begrip voor te hebben hoe zwaar Italië het heeft. "De impact van de pandemie is enorm geweest op Italië, zowel qua mensenlevens als economische schade. We begrijpen het en daarom moeten we Italië helpen."
Maar die hulp moet wel gepaard gaan met hervormingen, vindt Rutte. Want Italië moet zich weerbaar maken voor toekomstige crises. "Ik vind het bewonderenswaardig wat premier Conte tot nu toe heeft gedaan. De maatregelen die hij heeft genomen om Italië productiever en concurrerender te maken. Er zijn ook impopulaire maatregelen genomen, en dat is een goed begin. Want het is cruciaal dat Italië een volgende keer in staat is om in zijn eentje op een crisis te reageren."
Italië is het eens met het voorstel van de Europese Commissie om van de 750 miljard euro hulp 500 miljard te verstrekken als subsidies en de rest in de vorm van leningen. Italië zou in het voorstel met 170 miljard euro het grootste deel van dat bedrag ontvangen.
Wat premier Rutte betreft, kan Italië rekenen op hulp van Nederland, maar niet op gratis geld. Als het aan Nederland ligt, zal het zogenoemde herstelfonds van de EU alleen bestaan uit leningen. "Want leningen zijn ook hulp."
Rutte wordt gezien als voorman van 'de zuinige vier landen' die alleen onder voorwaarden bereid zijn tot financiële hulp. Het magazine, dat morgen uitkomt, noemt Rutte daarom 'de superstrenge dokter'.