In het natuurgebied Marker Wadden is vandaag een geheel zelfvoorzienend dorp geopend. De eilanden zijn niet aangesloten op het elektriciteitsnetwerk en het riool.
De Marker Wadden bestaan uit vijf eilanden. Op een daarvan staat een aantal gebouwen, gemaakt van hout uit Nederlandse bossen. Zo zijn er een kantoor voor de eilandwachters, een onderzoeksstation voor wetenschappers, een bezoekerscentrum en vier vakantiehuisjes.
Om de bezoekers en wetenschappers van water en elektriciteit te voorzien, zijn er verschillende duurzame systemen ingebouwd. Op de gebouwen liggen zonnepanelen. Als die te weinig stroom opleveren, is er ook nog een windmolen op het eiland. Het water komt uit een lokale bron, en wordt op het eiland zelf gezuiverd.
"Het integreren van de verschillende duurzame systemen was een enorme puzzel. Van een geheel zelfvoorzienend systeem zijn geen voorbeelden, dus hebben we heel veel zelf moeten uitdokteren", zegt projectleider Andr√© Rijsdorp tegen Omroep Flevoland.
De Marker Wadden zijn kunstmatig aangelegde eilanden. Ze zijn onderdeel van Nationaal Park Nieuw Land waar ook de Oostvaardersplassen, Lepelaarplassen en het Markermeer onderdeel van zijn. Rijkswaterstaat en Natuurmonumenten begonnen in 2016 met de aanleg. Het hoofdeiland ging in 2018 open voor publiek.
Het doel van de eilanden is om de waterkwaliteit in het Markermeer te verbeteren. Ook moet het een plek zijn voor veel verschillende vogels.
Twee weken terug brak brand uit in een houten loods op het eiland. De loods, waarin machines stonden die gebruikt worden voor de energie- en watervoorziening, brandde af. Daarom kan er komende week nog niet worden gedoucht op het eiland.