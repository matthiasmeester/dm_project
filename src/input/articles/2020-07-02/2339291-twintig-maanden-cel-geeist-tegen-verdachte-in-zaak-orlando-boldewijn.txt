Het Openbaar Ministerie heeft twintig maanden cel geÃ«ist tegen Roy B. voor het niet verlenen van noodhulp aan Orlando Boldewijn.
De 17-jarige Boldewijn verdween in februari 2018 op de avond waarop hij een date had met de verdachte. De twee waren enkele uren samen op B. zijn boot. Net voor middernacht zette de verdachte Orlando af bij een basisschool in de buurt. B. zei dat hij is teruggevaren en dat Orlando de laatste trein naar huis zou pakken.
Acht dagen later werd zijn lichaam in een vijver in de Haagse wijk Ypenburg teruggevonden. Rond de dood van Boldewijn zijn nog veel onduidelijkheden. Hoe en waarom hij in het water is beland, is niet bekend.
Volgens de officier van justitie is wel duidelijk dat de verdachte Boldewijn niet heeft geholpen terwijl hij hem wel in het water heeft zien liggen, meldt Omroep West. "Er was een kans geweest dat Orlando gered was als B. 112 had gebeld."
B. zei eerder tegen een vriend dat hij Boldewijn in het water had gezien. Tijdens de zitting maandag gaf hij een andere verklaring. De verdachte zei toen alleen zeker te weten dat hij "iets heeft gehoord of gezien". Hij belde geen 112 omdat hij naar eigen zeggen in paniek raakte.