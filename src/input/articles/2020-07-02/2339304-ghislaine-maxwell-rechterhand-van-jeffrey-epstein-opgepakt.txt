Ghislaine Maxwell, de vertrouweling van de omstreden multimiljonair Jeffrey Epstein, is gearresteerd. FBI-agenten pakten haar vanmorgen op in Bradford, in de staat New Hampshire. De FBI hield haar al een tijd in de gaten.
De aanhouding verliep zonder problemen. Later vandaag moet ze voor de rechter in New Hampshire komen. De aanklagers vragen de rechter haar niet op borgtocht vrij te laten, omdat ze "extreem vluchtgevaarlijk" is.
Er zijn zes aanklachten tegen haar opgesteld. Zo wordt ze verdacht van meineed en van het verleiden van een minderjarige tot seksuele handelingen.
Maxwell (58) is de dochter van de Britse mediamagnaat Robert Maxwell. Ze werkte jarenlang nauw samen met Epstein. Van diverse kanten is zij ervan beschuldigd dat ze op grote schaal meisjes en jonge vrouwen regelde die door Epstein seksueel werden misbruikt. Volgens de aanklacht gebeurde dat in New York, Palm Beach, Santa Fe en in Londen. Ook zou ze zelf enkele meisjes hebben misbruikt.
Epstein had als financieel specialist een uitgebreid netwerk in de hoogste kringen. Onder zijn contacten waren oud-president Bill Clinton en de Britse prins Andrew. Op een persconferentie zei de FBI dat Andrew van harte welkom is om een verklaring af te leggen.
In 2008 zat de multimiljonair al eens in de gevangenis wegens seksmisdrijven. In juli 2019 werd hij opnieuw gearresteerd. Een maand later pleegde hij zelfmoord in zijn cel.
Na de dood van Epstein verdween Maxwell uit de publiciteit. Ze werd nog wel gespot in een hamburgerrestaurant in Los Angeles. Beschuldigingen tegen haar sprak ze altijd tegen.