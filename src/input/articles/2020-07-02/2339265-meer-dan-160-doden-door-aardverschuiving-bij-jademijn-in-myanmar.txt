Bij een aardverschuiving in een jademijn in het noorden van Myanmar zijn zeker 162 mensen om het leven gekomen. De mijnwerkers kwamen onder een laag modder terecht, veroorzaakt door hevige regenval bij de mijnstad Hpakant.
Op beelden die van de verschuiving vanaf een berg bij de mijn zijn gemaakt, is te zien dat mensen naar een veilige plek vluchten:
Reddingswerkers zijn op zoek naar vermisten en overlevenden, schrijft de brandweer van Myanmar op Facebook. De slachtoffers verzamelden stenen in het jaderijke gebied in de noordelijke staat Kachin toen ze volgens de brandweer werden bedolven onder een "moddergolf".
In het gebied bij Hpakant zijn wel honderd mijnbedrijven actief. Er gebeuren regelmatig ongelukken. Vorig jaar kwamen veertien mensen om het leven toen een controlepost werd overspoeld door een modderstroom.
De grootste mijnramp in het gebied vond plaats in 2000. Toen zouden duizend mensen zijn omgekomen doordat water uit de rivier de Uru de mijnen inliep.