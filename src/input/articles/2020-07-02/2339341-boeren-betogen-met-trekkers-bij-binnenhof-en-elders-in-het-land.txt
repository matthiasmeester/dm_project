Boeren protesteren vanavond in verschillende steden tegen kabinetsplannen om eiwitrijk veevoer te verbieden. De Tweede Kamer stemt daar vannacht over.
Aanhangers van de actiegroep Farmers Defence Force zijn met tractoren onder meer naar het Binnenhof in Den Haag gereden. Daar zijn naar schatting 25 trekkers, met 75 mensen. Ook naar onder meer Groningen, Breda en Leeuwarden zijn boeren met trekkers gereden.
Bij het Binnenhof is de politie aanwezig. Agenten blokkeren de ingang naar het plein:
In het Tweede Kamergebouw wordt op dit moment gedebatteerd over de plannen van minister Schouten. Zij wil de uitstoot van stikstof uit mest verlagen door minder eiwit toe te staan in veevoer.
Farmers Defence Force noemt de plannen "desastreus". Ze zouden ten koste gaan van de gezondheid van koeien.
De minister bestrijdt dit en stelt dat Nederlandse koeien over het algemeen meer eiwit krijgen dan ze nodig hebben. "We gaan niet door de ondergrens van de diergezondheid", zegt ze in een reactie op de protesten. Ze wijst erop dat ze over haar plannen met boerenorganisaties heeft overlegd en dat die met een voorstel kwamen dat het stikstofprobleem niet zou oplossen.
De gemeente Den Haag heeft het ministerie van Defensie om hulp gevraagd. Een woordvoerder van het ministerie zegt dat er 25 vrachtwagens worden ingezet, met een kleine zestig militairen. Een politiewoordvoerder voegt daaraan toe dat het materieel is bedoeld om het winkelgebied en het Binnenhof af te sluiten als dat nodig is, mogelijk ook morgen.
In Groningen staat de politie op verschillende plekken strategisch opgesteld om te voorkomen dat de tractoren het centrum van de stad bereiken. Dat gebeurt onder meer met vuilniswagens, meldt RTV Noord. Zeker vijftig trekkers zouden zijn tegengehouden.
In het centrum van Breda hadden zich zo'n 35 trekkers verzameld op het Chass√©veld. Zij hebben volgens Omroep Brabant een rondje door de stad gereden om te protesteren tegen de stikstofplannen van het kabinet. Rond 23.00 uur was de actie voorbij.
Ook op andere plekken in het land, zoals in Haaksbergen en Limburg, hebben boeren zich verzameld om actie te voeren als de stemming in Den Haag voor hen negatief uitpakt. "Bij een bepaalde uitslag kunnen we ervoor kiezen ergens heen te rijden, er gaan wel wat locaties rond in appgroepen", zegt een woordvoerder van Farmers Defence Force tegen RTV Oost.
Een van de voorvrouwen van de actiegroep, Sieta van Keimpema, zegt vanuit Den Haag dat er nog "heel veel" boeren onderweg zijn. Volgens haar vertrekken de betogers alleen uit Den Haag als de Kamer de plannen van de minister straks verwerpt.