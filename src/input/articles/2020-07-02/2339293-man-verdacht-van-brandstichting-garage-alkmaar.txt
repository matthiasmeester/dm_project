De man die gisteren werd aangehouden na de brand in een parkeergarage in Alkmaar, wordt verdacht van brandstichting. Het gaat om een 51-jarige inwoner van de stad, meldt NH Nieuws.
"Andere scenario's worden wel onderzocht, maar dat de brand is aangestoken, is op dit moment het meest aannemelijk", zei een politiewoordvoerder tegen de regionale omroep.
Door het vuur raakten volgens de gemeente Alkmaar 160 auto's beschadigd. Vanwege een elektrische auto die in de brand stond, was het vuur volgens een betrokken brandweerman lastig te blussen.
Er vielen geen gewonden. De garage blijft de komende dagen dicht, onder meer voor onderzoek naar de schade aan het gebouw. De verdachte zit vast.