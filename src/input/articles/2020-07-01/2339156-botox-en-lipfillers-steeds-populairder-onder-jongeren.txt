Nederlandse jongeren kiezen steeds vaker voor cosmetische ingrepen. Daarbij gaat het met name om botoxbehandelingen en het plaatsen van zogenoemde fillers in de lippen, blijkt uit onderzoek van cosmetisch arts Tom Decates, verbonden aan het Rotterdamse Erasmus MC.
Het aantal jongeren dat dit soort cosmetische ingrepen laat doen, is in tien jaar meer dan verdubbeld, schrijft het AD.
Decates verklaart die toename door onder meer de invloed van sociale media op jongeren, zegt hij in het NOS Radio 1 Journaal. En dat is volgens hem een zorgelijke ontwikkeling, "omdat we het hebben over een kwetsbare leeftijdscategorie".
Zelf probeert Decates jongeren die bij hem komen, altijd zo'n behandeling uit het hoofd te praten.
"Meestal laten ze dan een foto van de volle lippen van een of andere influencer zien en dan probeer ik ze te laten zien dat zij hebben ook al heel erg mooi is. Daarna hoop ik maar dat ze zich niet bij de beunhaas om de hoek alsnog laten behandelen", zegt hij.
Daarnaast maakt Decates zich zorgen over het groeiend aantal bedrijven dat inspeelt op de toegenomen vraag naar cosmetische ingrepen, maar niet altijd over de juiste papieren beschikt.
NOS Stories ging vorig jaar undercover langs bij bedrijven die lipfillers aanbieden, zonder daarbij de regels te volgen: 
Tegelijk met het toenemende aantal jongeren dat zich meldt in zijn praktijk om zich te laten behandelen met botox, ziet Decates ook steeds meer jongeren op zijn complicatiespreekuur over mislukte behandelingen. "Daarbij zijn bijvoorbeeld lipfillers door onkundige doktoren, of soms zelfs door niet-dokters, ingespoten en dan kan zo'n lip afsterven", zegt Decates.
Volgens de arts zou het een goede zaak zijn als de leeftijdsgrens voor cosmetische ingrepen wordt opgehoogd van 18 naar 21 jaar. Eerder pleitte onder meer regeringspartij CDA daar al voor in de Tweede Kamer.