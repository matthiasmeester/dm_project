Er komt een fonds met daarin bijna 17 miljoen euro voor vrouwen die filmproducent Harvey Weinstein beschuldigen van seksueel misbruik. Dat is de uitkomst van een schikking in twee zaken rond Weinstein, meldt de procureur-generaal van New York Letitia James. Er is ook kritiek op de schikking. Volgens advocaten van andere vrouwen hoeft Weinstein door de schikking niet de verantwoordelijkheid te nemen voor zijn daden.
Als de deal door de rechter wordt goedgekeurd, kunnen de vrouwen in de zaken bedragen krijgen tussen de 6600 en ruim 650.000 euro. Ook mogen ze vrijuit spreken over wat ze is aangedaan zonder vrees voor rechtszaken, schrijft James op Twitter.
In de schikking gaat het om twee zaken. Een uit 2018, die door de procureur-generaal van New York was aangespannen tegen Weinstein zelf, zijn bedrijf en Weinsteins broer. En een zaak uit 2017, waarin negen vrouwen Weinstein beschuldigen van seksueel misbruik en intimidatie.
"Na alle intimidatie, bedreigingen en discriminatie krijgen deze vrouwen eindelijk een beetje gerechtigheid. Ik dank hen voor het delen van hun verhalen", aldus James.
De schikking werd niet door iedereen bejubeld. Zo zijn twee advocaten van andere Weinstein-slachtoffers - Douglas Wigdor en Kevin Mintzer - "volkomen verbaasd" over "dit oneerlijke voorstel". Zij vinden dat Weinstein met de schikking goed wegkomt.
Wigdor en Mintzer gaan de schikking, die nog moet worden goedgekeurd door een rechter, daarom ook aanvechten.
De 68-jarige Weinstein werd in maart veroordeeld tot een celstraf van 23 jaar voor seksueel geweld tegen twee vrouwen. De veroordeling werd gezien als een grote overwinning voor de internationale #MeToo-beweging, die op gang kwam na de onthullingen over de filmproducent. Voor zijn neergang was Weinstein een van de machtigste mannen in Hollywood.
Na de eerste beschuldiging van wangedrag tegen Weinstein in 2017 deden tal van vrouwen een boekje open over machtsmisbruik en grensoverschrijdend gedrag door hem, maar ook door andere machtige mannen.
Inmiddels beschuldigen tientallen vrouwen Weinstein van seksueel wangedrag. Er lopen nog meerdere zaken tegen de filmproducent, onder meer in Los Angeles.