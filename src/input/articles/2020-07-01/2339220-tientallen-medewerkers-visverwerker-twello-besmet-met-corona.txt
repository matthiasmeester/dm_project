43 medewerkers van het bedrijf ProFish in Twello zijn de afgelopen weken besmet of besmet geweest met het coronavirus. "Het gaat dan over een periode van drie à vier weken", aldus directeur Edwin de Boer bij Omroep Gelderland. De GGD onderzoekt hoe het virus is binnengekomen.
De besmettingen zijn allemaal vastgesteld met een officiële test. De patiënten hadden allemaal geen of lichte klachten en hebben "de aanwijzingen met betrekking tot quarantaine opgevolgd", stelt Heidi Otten namens de Veiligheidsregio Noord- en Oost-Gelderland.
De Veiligheidsregio heeft samen met de arbeidsinspectie en ProFish een actieplan opgesteld. Zo gaan medewerkers die klachten hebben niet aan het werk en wordt in die gevallen een test aangevraagd. Deze maand gaan de GGD en de arbeidsinspectie extra langs bij het bedrijf.
Intussen onderzoekt de GGD dus hoe het virus zich bij ProFish heeft verspreid. "Bron- en contactonderzoek is gaande", aldus een woordvoerder. "Af en toe zullen in het land kleine brandhaarden ontstaan."
Volgens directeur De Boer is er geen sprake van paniek. "Onze mensen zijn niet bang, maar de mensen om onze mensen heen zijn wel bezorgd", zegt hij. "Het baart in die zin zorgen dat je er met elkaar aandacht aan moet besteden, dat je erbovenop moet zitten en moet zorgen dat het beheersbaar blijft. En dat het niet groter wordt. Dus daar zijn we hard mee bezig."
ProFish levert vers voorverpakte visproducten aan winkels, horeca en grote instellingen. Er werken tussen de 300 en 350 mensen. Volgens de directeur golden al voor de corona-uitbraak strenge eisen op het gebied van hygiëne. "We werkten voor een deel al met mondkapjes. Handen desinfecteren gebeurde ook hiervoor al."
Voor zover bekend is dit de eerste keer dat sprake is van een corona-uitbraak in de visverwerkende industrie in Nederland. Eerder waren er al wel grote uitbraken in de vleesverwerkende industrie.