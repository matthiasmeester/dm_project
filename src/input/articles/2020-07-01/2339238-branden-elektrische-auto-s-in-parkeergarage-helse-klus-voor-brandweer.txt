Bij de brandveiligheid in parkeergarages wordt nog te weinig rekening gehouden met elektrische auto's, zegt het Instituut Fysieke Veiligheid. Aanleiding is een brand van vanochtend in Alkmaar, waarbij verschillende auto's in een parkeergarage beschadigd raakten. Onder meer een elektrische auto stond in brand. Het is volgens Nils Rosmuller van het instituut wachten op meer incidenten.
Omdat er zo weinig zicht was in de Singelgarage, zette de brandweer ook een robot in om het vuur te bestrijden. Een brand blussen in een parkeergarage is sowieso al moeilijk voor de brandweer. Dit keer was het extra complex omdat er ook een elektrische auto in brand stond, zegt de betrokken brandweerman tegen NH Nieuws.
"Een elektrische auto blus je niet zomaar even. Die moet je eigenlijk in een dompelbad leggen. Iets wat op verdieping -2 van een parkeergarage niet kan."
Zo'n brand had hij niet eerder meegemaakt. "Ik zit al vijf jaar bij de brandweer, maar dit was een ongekend ingewikkelde en complexe brand."
Ook volgens Rosmuller zijn dit soort branden moeilijker te blussen. Een zogeheten batterijbrand heeft een trager brandverloop en zo'n brand laait vaker opnieuw op, weet hij.
Dat de brand van vandaag in Alkmaar in een parkeergarage ontstond, maakt het extra complex. "Parkeergarages zijn een helse klus voor de brandweer vanwege de lange aanvalsroute en verdiepingshoogtes."
Ook moet er voldoende koelwater aanwezig zijn om de brand langdurig te kunnen koelen. Dat is nodig bij branden met elektrische voertuigen.
De brandveiligheid in garages is op dit moment niet op peil, zegt Rosmuller. "Die garages lopen achter qua brandveiligheid ten opzichte van de ontwikkeling van het wagenpark."
In ons land ontstond er vorig jaar een run op elektrische auto's. Het aantal is in een jaar tijd verdubbeld, naar zo'n 100.000. Vorig jaar was een elektrische auto, de Tesla model 3, ook voor het eerst de bestverkochte auto van het jaar.
Het Instituut Fysieke Veiligheid is een onderdeel van de veiligheidsregio's, waar ook de brandweeracademie onder valt. Het instituut komt volgende week met een rapport vol met verbeterpunten voor parkeergarages op het gebied van brandveiligheid.
Het rapport zal niet alleen de parkeergaragemaatregelen voorschrijven. "Een van de belangrijkste aangrijpingspunten is ook voor de automobielindustrie om nog meer werk te maken van inherent veilige batterijen in personenvoertuigen", stelt Rosmuller.