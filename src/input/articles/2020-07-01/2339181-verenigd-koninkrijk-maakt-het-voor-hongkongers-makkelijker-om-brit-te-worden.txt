Het Verenigd Koninkrijk gaat het voor inwoners van Hongkong makkelijker maken om zich te laten naturaliseren tot Brit. Dat heeft minister van Buitenlandse Zaken Raab aangekondigd in het Britse parlement.
Raab maakte bekend dat houders van een zogenoemd British National Overseas-paspoort straks vijf jaar lang zonder visumplicht mogen wonen en werken in het Verenigd Koninkrijk in plaats van de huidige zes maanden. Daarna kunnen ze beginnen aan het traject om Brits staatsburger te worden.
De aankondiging is een reactie op de instelling van de omstreden veiligheidswet in China, waarmee het voor de Chinese overheid makkelijker wordt om onder meer anti-regeringsdemonstranten in Hongkong aan te pakken.
Raab noemde dat vandaag "een duidelijke schending van de autonomie van Hongkong", die ingaat tegen de afspraken die de Britten met China in 1984 maakten over de overdracht van Hongkong.
Zo'n drie miljoen Hongkongers komen in aanmerking voor een British National Overseas-paspoort. Die status werd in 1997 na de definitieve overdracht van de voormalig Britse kroonkolonie door Londen aangeboden aan inwoners van de stad.
Correspondent Tim de Wit zegt dat Londen geen limiet heeft gesteld aan hoeveel Hongkongers er gebruik van mogen maken. "En je weet dat het ongenoegen onder Hongkongers groot is, dus het zou zomaar kunnen dat het storm gaat lopen."