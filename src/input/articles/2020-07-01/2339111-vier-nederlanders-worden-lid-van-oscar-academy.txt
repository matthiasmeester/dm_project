De Nederlandse stuntman Willem de Beukelaer, documentairemakers Peter en Petra Lataster en cameraman Jasper Wolf zijn vier van de ruim 800 nieuwe leden van de Academy, de organisatie die ieder jaar de Oscars uitreikt. Zij mogen dit jaar meebeslissen over de winnaars van de prestigieuze filmprijzen.
Willem de Beukelaer is al lang actief in de filmwereld. Hij is de zoon van de overleden legendarische stuntman Hammy de Beukelaer en werkt inmiddels als stuntcoördinator en regisseur. Zelf voert hij al jaren geen stunts meer uit door lichamelijke klachten die hij door het werk opliep. Naast veel Nederlandse producties werkte hij onder meer mee aan Ocean's Twelve en Netflix-serie Mindhunters.
Het echtpaar Peter Lataster en Petra Lataster-Cszich maakt al decennia prijswinnende documentaires. Ze leerden elkaar kennen in Potsdam, waar ze beiden een opleiding volgden aan de Filmacademie. Hun meest recente bekende film is De kinderen van juf Kiet uit 2016. Daarin volgden zij een jaar lang een Brabantse juf en haar klas met leerlingen, van wie er veel van niet-Nederlandse komaf zijn. Sommigen komen uit oorlogsgebieden.
Jasper Wolf werkte onder meer mee aan de films Instinct, Monos, Niemand in de stad en Aanmodderfakker. Ook werkte hij mee aan de serie Van God los. Zijn nieuwste film, Paradise Drifters, gaat in september in première.
De vier zijn niet de eerste Nederlanders in het selecte gezelschap. Vorig jaar werden Niels Swinkels (distribiteur bij Universal Pictures), documentairemaker Aliona van der Horst en editor Edgar Burcksen uitgenodigd. Eerder werden regisseur Paul Verhoeven, kostuumontwerper Jany Temime, animator Erik-Jan de Boer, producente Cilia van Dijk, editor Job ter Burg en grimeur Arjen Tuiten al toegelaten.
Na kritiek op de voornamelijk witte en mannelijke samenstelling van de juryleden doet de Academy zijn best om meer rekening te houden met diversiteit. Bijna de helft van de nieuwe leden vrouw en een op de drie is niet wit. Ongeveer de helft van de nieuwe leden komt niet uit de VS.