In een ondergrondse parkeergarage in Alkmaar heeft vanochtend brand gewoed. De brandweer gaf even na 11.30 uur het sein 'brand meester' en is nu aan het nablussen. De brand brak rond 6.30 uur uit op het parkeerdek -2 van de Singelgarage.
In de omgeving van de parkeergarage is een verdachte aangehouden. Hij wordt verhoord. Het is nog onduidelijk of hij iets met de brand te maken heeft. De politie zoekt nog naar een man die de garage om 6.15 uur verliet. "Dit is voor ons een belangrijke getuige", zegt de politie.
Een woordvoerder van de veiligheidsregio zei vanmorgen in het NOS Radio 1 Journaal dat de brandweer "nul zicht" had. Om een beter zicht te krijgen, werden speciale ventilatoren naar binnen gebracht. Ook is een blusrobot ingezet die bij grote hitte kan blussen. Vanuit Den Haag werd een speciale bluseenheid gestuurd.
Er waren geregeld ontploffingen te horen van banden die knapten omdat ze te heet geworden waren. Er zijn voor zover bekend geen slachtoffers. Omwonenden kregen een NL-Alert met het advies ramen en deuren te sluiten als ze last hadden van de rook.
Over de schade is nog niets bekend. Normaal gesproken staan er rond 06.30 uur zo'n 150 auto's in de garage. Er is capaciteit voor 400 auto's.
De Singelgarage ligt aan de rand van het centrum en dicht bij het ziekenhuis. De brand woedde bij de uitgang aan de centrumkant. Daar staan 's nachts vooral auto's van mensen die in de buurt wonen.