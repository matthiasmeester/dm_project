Enschede gaat seksuele intimidatie in de stad stevig aanpakken. De gemeenteraad schaarde zich gisteravond unaniem achter een motie die daartoe oproept.
Seksuele intimidatie is volgens RTV Oost al langer een probleem in Enschede, maar het onderwerp kwam hoog op de politieke agenda doordat de 19-jarige Myrthe van der Houwen een petitie startte. Gisteren overhandigde ze bijna 17.000 handtekeningen aan de Enschedese gemeenteraad.
Ze sprak de raad ook toe. "Seksuele intimidatie gebeurt in Enschede, weet ik uit eigen ervaring en die van vriendinnen. Maar door de petitie ben ik er achter gekomen dat het helaas ook in andere plaatsen speelt."
Ook burgemeester Van Veldhuizen (D66) vindt dat het afgelopen moet zijn met de seksuele intimidatie in de stad. "Dit is niet acceptabel. Het is een heel hardnekkig probleem, ook in onze stad." Verwijzend naar de petitie van de 19-jarige Myrthe, zei hij: "Misschien is het wel nieuw dat jonge vrouwen het lef hebben om daar tegen op te staan."
"Alle mannen hebben vrouwen in hun leven", vervolgt hij. "Ik ook, en die hebben ook dit verhaal. Het is allemaal heel herkenbaar. Het lef to speak up en to speak out, dat is nieuw."
Hoe de stevige aanpak er precies uit komt te zien, is nog niet duidelijk. De raad en het college gaan de komende tijd aan een plan werken.
VVD-raadslid Malkis Jajan is blij dat zijn motie unaniem werd aangenomen. "Seksuele intimidatie is een groot probleem. Het is een goed signaal dat de hele raad onze motie heeft gesteund om het aan te pakken."