Een kwart van de jongeren die deze zomer een bijbaan zoeken, geeft aan dat het moeilijker is om er een te vinden dan andere jaren. Door de coronacrisis is het aanbod in veel sectoren kleiner, blijkt uit een jaarlijkse enquête die FNV Young & United heeft gehouden onder bijna duizend jongeren.
In branches waar normaal veel vakantiewerk te vinden is, zoals de horeca, evenementen en de toeristensector, is het deze zomer een stuk rustiger.
"Ik maak me wel wat zorgen om de jongeren die moeite hebben met een baantje vinden", zegt FNV-voorzitter Bas van Weegberg. "Jongeren gebruiken hun zomerbaan om hun collegegeld bij elkaar te sparen of een buffer voor het jaar op te bouwen. En de meesten hebben door corona al een deel van hun inkomsten zien verdwijnen."
Veel jongeren kiezen er daarom voor hun huidige baan te houden in plaats van iets nieuws te zoeken: drie op de vijf blijven waar ze zitten. Daarnaast is het moeilijker om een vakantiebaan in het buitenland te vinden.
Casper Lemmen van Grenzelooswerk heeft het aanbod van seizoenswerk in het buitenland zien halveren. Tom de Leeuw, van Vakantiebaaninhetbuitenland, zag tijdens de lockdown het aantal sollicitaties op vacatures in het buitenland stilvallen. Inmiddels is het weer op het oude niveau.
"Maar ik zie wel dat mensen anders zoeken: niet meer in een discotheek, maar op een camping, niet meer in Spanje, maar in België." Vakantiebanen waarvoor moet worden gevlogen zijn dit jaar een stuk minder populair. Ook kwamen er nieuwe functies bij, zoals 'toezichthouder coronaregels'.
FNV Young & United probeert leden en niet-leden te helpen die met vragen zitten of hulp nodig hebben. Het gaat daarbij juist ook om jongeren die geen netwerk hebben. Van Weegberg: "We willen niet dat de kloof van kansenongelijkheid op de arbeidsmarkt zich verdiept."
Opvallend is de daling van het aantal jongeren dat gebruik maakt van een uitzendbureau. Dat was in 2016 nog 16 procent en dat is teruggelopen tot 6 procent. Van Weegberg is niet verrast. "Bij Randstad stond de telefoon de afgelopen weken op de voicemail."
Uitzendbureau Young Capital heeft in mei en juni 5000 sollicitaties minder gekregen dan een jaar geleden. Per vacature wordt er wel veel vaker gesolliciteerd: het gaat om een toename van 260 procent.
Het percentage jongeren dat in winkels en supermarkten werkt is van 24 naar 39 gestegen. Volgens FNV kiezen vooral degenen die voorheen in horeca of entertainment werkten dit jaar voor de supermarkt, want daar is het de afgelopen tijd juist heel druk geweest. Deze sector heeft wel de slechtst betaalde bijbaantjes. Gemiddeld krijgen de ondervraagden 6,20 euro per uur.
De best betaalde baantjes zijn te vinden in de bouw, de industrie en zorg en welzijn. Daar wordt gemiddeld zo'n 10 euro per uur verdiend.
De helft van de jongeren werkt op een 0-urencontract. De FNV maakt zich er zorgen over dat de ondervraagden niet altijd goed geïnformeerd bleken over hun rechten en plichten.
Zo'n 60 procent weet niet dat er een maximum zit aan bijverdienen als je een studielening krijgt. Verder zijn jongeren matig geïnformeerd over hun cao, vakantiedagen en vakantiegeld.
Van Weegberg van de FNV: "Jongeren weten vaak niet dat ze recht hebben op vakantiegeld, ook bij een 0-uren contract. Soms zegt een werkgever dat 'het nog wel komt', maar dat vergeten ze daarna. Dan moet je zelf aan de bel trekken, en dat vinden tieners spannend."