In Houston, de stad waar hij opgroeide en de langste tijd van zijn leven woonde, is George Floyd begraven. Dat gebeurde onder massale belangstelling, twee weken nadat de 46-jarige zwarte man was overleden door politiegeweld.
Voorafgaand aan de begrafenis was er een herdenkingsdienst in de Fountain of Praise-kerk, waar de dag ervoor al duizenden mensen de wake hadden bezocht. In de kerk liepen honderden mensen langs de kist om hun laatste eer te bewijzen.
Tijdens de dienst deed de politiechef van Houston, Art Acevedo, een oproep voor nationale wetten die voor de politie moeten gaan gelden. "Er zijn nog steeds te veel incidenten waar slecht politiewerk wordt getolereerd, daartegen moeten we gewoon 'nee' zeggen", sprak hij.
Dominee Mary White herinnerde aan enkele woorden die Floyd nog wist uit te brengen kort voordat hij het bewustzijn verloor doordat een witte agent bijna 9 minuten lang zijn knie in zijn nek duwde. "Toen hij om zijn moeder riep, spitsten alle moeders in dit land de oren. De oren van moeders over de hele wereld hoorden hem huilen." George Floyd is in Houston naast zijn moeder begraven, die een paar jaar eerder overleed.
Dominee Mary White sprak de kerk toe:
Ook de broer van Floyd ("Ik dank God dat hij mij mijn eigen superman gaf") en zijn nichtje namen het woord. De laatste refereerde aan Trumps adagium: "Iemand zei 'maak Amerika weer groot'. Maar wanneer was Amerika dan groot? Amerika, het is tijd voor verandering."
Mensenrechtenactivist en dominee Al Sharpton was er ook. "We zijn niet tegen wie dan ook", sprak hij. "Wij proberen tegen te gaan dat mensen tegen ons zijn."
Ook de Democratische presidentskandidaat Joe Biden liet, via een videoboodschap, van zich horen. "Geen kind zou zich moeten afvragen wat zo veel zwarte kinderen zich generaties lang hebben moeten afvragen: Waarom? Waarom is papa dood?" Biden zei dat de Verenigde Staten op weg zijn naar raciale rechtvaardigheid als er gerechtigheid komt voor George Floyd.
Het lichaam van Floyd werd na de dienst onder begeleiding van het politiekorps van Houston naar een begraafplaats gebracht, eerst in een auto, het laatste stuk in een koets die werd getrokken door paarden.
Correspondent Marieke de Vries is al dagen in Houston. Volgens haar is er hoop in de VS dat de dood van Floyd iets verandert: "Het gevoel overheerst dat het einde van het leven van George Floyd het begin is van een breed gedragen beweging die veranderingen wil."
Ze wijst erop dat er, behalve de zwarte gemeenschap, ook veel witte mensen nu te hoop lopen tegen het racisme in het land. "Daardoor voelt de zwarte gemeenschap zich nu ook voor het eerst echt gesteund."
De Vries wijst ook op de trend dat grote bedrijven beloven om extra aandacht te vestigen op gelijke behandeling binnen hun eigen organisatie. "De discussie over racisme en ongelijkheid binnen de Amerikaanse samenleving heeft een nieuwe impuls gekregen door de dood van George Floyd."
Geen brede steun is er voor de oproep om politiekorpsen helemaal te ontmantelen. "Trump wil juist dat er extra geld naartoe gaat. Maar je ziet wel over hele land politiehervormingen. Neem Washington DC. Agenten die zich bij andere korpsen schuldig hebben gemaakt aan wangedrag, worden daar niet meer aangenomen."