Directeur Atasoy van het Cornelius Haga Lyceum in Amsterdam is terecht geschorst. Dat geldt ook voor het ontslag van de secretaris van de Stichting Islamitisch Onderwijs (SIO), de koepel waaronder het Haga valt. De voorzitter van de SIO mag vooralsnog wel aanblijven, heeft de rechtbank bepaald in een kort geding.
De middelbare school op islamitische grondslag is door een conflict tussen de drie mannen volgens de rechter onbestuurbaar geworden. Een maand geleden begonnen ze elkaar te bestoken met besluiten tot schorsing en ontslag. Verwijten van machtsmisbruik, afluisterpraktijken en intimidatie vliegen over en weer.
Atasoy werd twee weken geleden geschorst door de voorzitter van het schoolbestuur, Mohammed Laamimach. Dat gebeurde onder meer vanwege zijn autoritaire optreden. Atasoy sprak de berichtgeving tegen: volgens hem was de schorsing niet rechtsgeldig en was juist de voorzitter geschorst. Het kort geding, aangespannen door directeur Atasoy en de secretaris, moest duidelijk maken wie nu het bestuur vormt.
De rechter zegt nu dat de directeur en secretaris een stap terug moeten doen tot in een bodemprocedure is geoordeeld over de schorsing en het ontslag. Tot die tijd mag de voorzitter aanblijven.
De onbestuurbaarheid van de school is volgens de rechter grotendeels te wijten aan de directeur en secretaris. "De twee mannen lapten de schorsing en het ontslag aan hun laars en gingen op hun beurt over tot schorsing en ontslag van de voorzitter", aldus de rechtbank Amsterdam. Ook zouden ze zich in de hoogoplopende ruzies niet aan de statuten van de school hebben gehouden.
Directeur Atasoy moet alle sleutels, bankpassen en documenten van de school inleveren. Ook mogen hij en de secretaris het lyceum niet meer in en mogen ze geen contact opnemen met leraren, leerlingen en hun ouders.
Atasoy wil niet reageren op de uitspraak. Volgens SIO-voorzitter Laamimaach heeft de rechter gehandeld in het belang van de kinderen en het onderwijs. De uitspraak is "wijs", zegt hij tegen persbureau ANP. Ook is het volgens hem tijd om de rust te doen terugkeren op de school. Het is onbekend hoe hij dat wil doen.
De Amsterdamse wethouder van Onderwijs Marjolein Moorman is blij dat er een uitspraak is. "De directeur is gevraagd om in ieder geval tijdelijk opzij te stappen. Ik hoop dat de rust weer terug kan keren en dat de kinderen goed onderwijs kunnen volgen op een school waar ze trots op zijn", zegt ze tegen het ANP.
Gisteren zei minister Van Engelshoven nog dat haar ministerie niets kan doen aan de bestuurscrisis bij het Haga Lyceum. "De situatie is buitengewoon zorgelijk, maar we missen nu de instrumenten om sneller in te grijpen."
De middelbare school raakte vorig jaar ook al in opspraak. Toen meldde de Nationaal Coördinator Terrorismebestrijding en Veiligheid dat leerlingen van de school zouden kunnen worden beïnvloed door richtinggevende personen binnen de school die contact onderhielden met terroristen. Minister Slob eiste dat het bestuur opstapte, maar de rechter hield dat tegen.