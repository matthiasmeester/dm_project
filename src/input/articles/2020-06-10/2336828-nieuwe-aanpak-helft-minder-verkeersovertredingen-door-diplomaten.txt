Het aantal verkeersovertredingen door buitenlandse diplomaten in Nederland is sinds mei vorig jaar met de helft afgenomen. Minister Blok van Buitenlandse Zaken schrijft aan de Tweede Kamer dat het beleid, waarbij de diplomaten worden aangesproken op hun fout, zijn vruchten afwerpt.
Medewerkers van ambassades, consulaten en internationale organisaties zijn diplomatiek onschendbaar en kunnen dus niet verplicht worden om een boete te betalen voor een verkeersovertreding. De afgelopen jaren leidde dat nog al eens tot boosheid. Auto's van diplomaten werden vaak lukraak geparkeerd en gevaarlijk verkeersgedrag werd niet bestraft.
Sinds mei vorig jaar krijgen diplomaten die een overtreding begaan een brief, ondertekend door de minister van Buitenlandse Zaken. Bij die 'notificatie' zit een verzoek om vrijwillig het bedrag te betalen dat normaal gesproken op de overtreding staat. Worden er met een diplomatiek kenteken opvallend veel of zware overtredingen begaan, dan gaat er ook een brief naar de ambassade, het consulaat of de internationale organisatie.
In Nederland rijden ongeveer 7000 voertuigen met een bijzonder kenteken. Het bekendst is het CD-kenteken, waarbij CD staat voor Corps Diplomatique. Daarnaast bestaan de BN- en GN-kentekens. Die zijn bedoeld voor personeel van ambassades en internationale organisaties dat geen diplomatieke status heeft. Veel mensen denken dat de lettercombinaties staan voor Buiten Nederland of Geen Nederlander, maar officieel hebben die beginletters geen betekenis.
Volgens minister Blok is dit beleid zowel inhoudelijk als financieel een succes. Niet alleen is het aantal overtredingen afgenomen van ruim 28.000 per jaar naar 15.500, inmiddels wordt het boetebedrag in bijna de helft van de gevallen ook daadwerkelijk betaald. Dat heeft in een jaar tijd ruim 432.000 euro voor de schatkist opgeleverd. Daar gaan de kosten voor het systeem nog wel vanaf, die bedroegen ruim 281.000 euro.
Bij echt ernstige overtredingen, zoals meer dan 30 kilometer per uur te hard rijden, wordt de minister direct ge√Ønformeerd. Die kan dan meteen om opheffing van de diplomatieke immuniteit vragen, zodat de betrokkene strafrechtelijk vervolgd kan worden.