Na weken van flinke politieke discussie over het wel of niet doorgaan van de Floriade in 2022 is de kogel door de kerk: het evenement kan doorgaan. Ook collegepartij ChristenUnie blijkt voorstander te zijn en daarmee is er een meerderheid in de gemeenteraad. Dat bleek gisteravond tijdens een extra bespreking in het stadhuis over de wereldtuinbouwtentoonstelling.
De ChristenUnie was de laatste coalitiepartij die nog een keuze moest maken tussen stoppen, doorgaan of uitstel van het evenement. De andere collegepartijen hebben hun voorkeur vorige week al bekend gemaakt. De officiële stemming moet nog plaatsvinden, maar die is niet meer dan een formaliteit.
De Wereldtuinbouwtentoonstelling Floriade wordt sinds 1960 één keer per 10 jaar in een Nederlandse plaats gehouden. De Nederlandse Tuinbouwraad coördineert de Floriade. Deze raad is in 1908 opgericht om het imago van de Nederlandse tuinbouw te versterken en de export te bevorderen. In een park bouwen bedrijven en organisaties paviljoens om hun innovaties te laten zien op het gebied van land- en tuinbouw. Almere bouwt ook een groene stadswijk. De vorige editie van de Floriade was in Venlo.
"Het college wil er absoluut voor gaan om hier een heel goed evenement voor Almere van te maken. We hebben er echt vertrouwen in", zegt Hans van Dijk van de ChristenUnie tegen Omroep Flevoland. Een eventuele tegenstem van deze partij had het evenement op losse schroeven gezet.
Vorige maand was nog onduidelijk of de Floriade zou doorgaan. Politieke partijen spraken toen hun zorgen uit over de financiële risico's van het evenement. Het masterplan voor de Floriade ging indertijd uit van een rekening van 10 miljoen euro voor de stad, maar die is inmiddels opgelopen tot 60 miljoen euro.