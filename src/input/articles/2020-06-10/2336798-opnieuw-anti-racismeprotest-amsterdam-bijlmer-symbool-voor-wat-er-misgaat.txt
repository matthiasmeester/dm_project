In Amsterdam wordt vanmiddag opnieuw een anti-racismedemonstratie gehouden. Er wordt vanaf 17.00 uur gedemonstreerd in de Bijlmer in Amsterdam-Zuidoost.
Volgens de organisatie wordt het een moment om stil te staan bij racisme en slavernij. De organisator zegt dat er qua racisme de afgelopen jaren nauwelijks iets is veranderd in Nederland. 
Aanvankelijk zou de demonstratie op het Anton de Komplein in de Bijlmer zijn. Daar is plaats voor 3000 demonstranten. Omdat op de Facebookpagina van het protest gisteravond al ruim 2000 mensen aangaven te komen en nog eens 4000 mensen digitaal interesse toonden, heeft de organisatie samen met de Amsterdamse driehoek besloten om het protest te verplaatsen naar het aangrenzende Nelson Mandelapark. Daar kunnen tot 18.000 mensen op anderhalve meter afstand van elkaar demonstreren.
Het Mandelapark ligt vlak bij het Anton de Komplein, vernoemd naar de bekende Surinaamse schrijver en verzetsstrijder. "Het Anton de Komplein is eens symbolische plek voor ons", zegt Gideon Everduim, organisator van de demonstratie, in het NOS Radio 1 Journaal. "Precies tien jaar geleden is daar het zaadje gepland voor onze politieke jongerenbeweging en alle sociale projecten die daarna kwamen."
De kleinzoon van De Kom, Antoine, legt in deze video uit wat zijn opa betekende voor Surinamers: "Hij vertelde wat slavernij werkelijk was, en dat is bloederig destructief, dat is niet alleen maar uitbuiting, gijzeling en dwangarbeid maar ook een vorm van misdaad die mensen innerlijk voor generaties onder druk zet." 
Gideon Everduim, rapper uit Amsterdam-Zuidoost en Noord-Hollands Statenlid voor Denk, is mede-initiatiefnemer van de demonstratie. Hij heeft deelnemers gevraagd vanmiddag een mondkapje op te doen en handschoenen te dragen. "Anderhalve meter wordt gewaarborgd", zegt hij.
Op Tweede Pinksterdag was er op de Dam in het centrum van Amsterdam al een anti-racismebetoging; nu dus in de Bijlmer. "Voor ons is de Bijlmer thuiskomen", zegt Everduim.
Vergeleken met andere stadsdelen heeft de Bijlmer de grootste populatie Afrikaanse-Nederlanders. "Als het gaat over Black Lives Matter, als het gaat over zwarte lichamen die onderdrukt worden in een systeem dat institutioneel racisme handhaaft, dan is Zuidoost volgens ons het symbool van waar het allemaal misgaat in dat systeem."
Everduim wil met de demonstratie bereiken dat er een einde komt aan institutioneel racisme, dat er volgens hem is. "We hebben het jarenlang gehad over de pijn, maar we moeten nu een stap verder gaan."
De Bijlmer staat vanmiddag ook in het teken van het herdenken van de afschaffing van de slavernij. Normaal wordt dat op 1 juli tijdens Keti Koti gevierd, maar dit jaar is in verband met de coronamaatregelen Keti Koti minder uitgebreid.