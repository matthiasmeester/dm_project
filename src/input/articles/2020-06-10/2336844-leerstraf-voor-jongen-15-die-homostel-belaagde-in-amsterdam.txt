Een 15-jarige jongen die betrokken was bij het uitschelden en bespugen van een homostel in Amsterdam, heeft van de rechter een leerstraf van 35 uur gekregen.
Ook kreeg hij een voorwaardelijke taakstraf van 25 uur opgelegd en moet hij 850 euro schadevergoeding betalen aan de slachtoffers.
De jongen schold op Eerste Paasdag samen met anderen twee mannen uit voor 'kankerhomo's'. Het beledigde stel probeerde vervolgens in gesprek te gaan met de groep jongeren, maar toen de sfeer steeds agressiever werd, besloten ze de politie te bellen. Toen die aankwam, was de groep al vertrokken. Later kwamen twee van de jongeren terug en bespuugden ze een van de homo's.
Het stel filmde een deel van de confrontatie. De video leidde tot veel verontwaardiging op sociale media. De jongen van 15 meldde zichzelf de volgende dag bij de politie.
Het homostel is blij dat de jongen wordt bestraft, zegt hun advocaat tegen de lokale omroep AT5: "Het doet mijn cliÃ«nten goed dat de rechtbank een duidelijk signaal afgeeft over het feit dat de uitlatingen van de jongen zeer kwetsend zijn voor homoseksuelen, en dat deze ook sterk indruisen tegen de in de Nederlandse samenleving gerespecteerde normen en waarden."
Een maand na het incident werd het koppel overigens opnieuw het slachtoffer van een homofobe aanval, meldde hun advocaat. Een van de mannen zou daarbij zijn geschopt. Het is volgens NH Nieuws niet bekend of het om dezelfde groep daders gaat.