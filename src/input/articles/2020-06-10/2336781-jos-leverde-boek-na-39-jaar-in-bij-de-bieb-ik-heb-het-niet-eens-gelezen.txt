De man die maandag na 39 jaar alsnog de roman Terug naar Oegstgeest van Jan Wolkers terugbracht naar de bibliotheek in Groesbeek, was het boek uit het oog verloren toen hij het voor school moest lezen. "Ik heb het waarschijnlijk niet eens gelezen. Dit haal je niet voor je lol", zegt de 59-jarige Jos Roelofs tegen Omroep Gelderland.
Toen hij de zolder opruimde kwam hij het boek tegen tussen wat oude schoolspullen. Hij vermoedt dat het boek verplichte kost was. "Maar ik vond het niet zo toegankelijk en dan belandt zoiets snel in een hoek. Er gingen toen ook boekverslagen rond die we gebruikten als voorbereiding op het mondeling."
Het boek had op 5 maart 1981 ingeleverd moeten worden. De boete is in 39 jaar tijd opgelopen naar 1530,75 euro, berekende de bibliotheek. Maar de bieb hanteert een maximale boete van vijf euro en zelfs die hoeft hij niet te betalen.
"Ik twijfelde nog even of ik het in de kliko zou gooien", zegt Roelofs. "Maar ik heb het toch maar teruggebracht. Dat leek me wel zo netjes. Als ik zo'n boete zou moeten betalen haalde ik hem weer op en gooide ik hem alsnog in de kliko."
Spannende omzwervingen heeft het boek niet gemaakt. Het is van zijn ouderlijk huis één keer meeverhuisd naar zijn huidige huis. De bibliotheek had niet meteen door dat het boek echt 39 jaar te laat was.
"Ze zeiden dat ik het maar in de servicekast moest zetten voor te laat inleveren. Ik zeg nou, hij is iets over de datum heen. Dertig jaar. Maar ze dachten dat ik een grapje maakte en zeiden dat ze hem in de kast zouden zetten. Ik zei nog, die gaat natuurlijk niks doen want daar zit niet zo'n chip in. Die hadden ze in de jaren tachtig nog niet. Toen ben ik maar gegaan."
De bibliotheek heeft nog geen contact opgenomen maar dat gaat Jos Roelofs vandaag alsnog zelf doen.