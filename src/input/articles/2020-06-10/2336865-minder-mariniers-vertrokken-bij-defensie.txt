Het aantal mariniers dat is vertrokken bij Defensie is afgenomen. Van januari tot en met mei gingen 51 militairen weg bij het Korps Mariniers. In diezelfde periode vorig jaar waren dat er nog 69.
In 2018, toen de uitstroom het hoogst was sinds 2010, namen 76 mariniers in de eerste vijf maanden van het jaar afscheid. Dat leidde ertoe dat een eenheid tijdelijk stilgelegd moest worden vanwege personeelstekort.
Uit een enquête bleek dat de voorgenomen verhuizing van de marinierskazerne van Doorn naar Vlissingen een belangrijke reden was om te vertrekken. Veel mariniers wilden dichter bij huis blijven. Inmiddels is de verhuizing van de baan.
Een woordvoerder van Defensie zegt tegen RTV Utrecht dat hij vermoedt dat er een verband is tussen de lagere uitstroom en het niet doorgaan van de verhuizing naar Zeeland. Hij houdt wel een slag om de arm, omdat het nog maar om een periode van vijf maanden gaat.
De verhuizing naar Vlissingen, waartoe in 2012 werd besloten, sleepte jaren. In februari van dit jaar werd definitief besloten de kazerne te verhuizen naar Nieuw-Milligen, bij Apeldoorn. Het kabinet vreesde bij verhuizing naar Vlissingen voor een leegloop bij de elitetroepen en was ook bang voor financiële tegenvallers.
Zeeland investeerde intussen miljoenen in het bouwklaar maken van de locatie in Vlissingen en wil nu compensatie. De provincie eist 53 miljoen euro schadevergoeding.
Speciaal adviseur Bernard Wientjes bekijkt hoe Zeeland economisch versterkt kan worden. Zo zouden er in de provincie een zwaarbeveiligde gevangenis, een extra beveiligde rechtbank en een expertisecentrum voor georganiseerde criminaliteit moeten komen.
Het Korps Mariniers telt ongeveer 2500 medewerkers. Behalve in Doorn zitten er operationele eenheden in Den Helder, op Texel en in het Caribisch gebied.