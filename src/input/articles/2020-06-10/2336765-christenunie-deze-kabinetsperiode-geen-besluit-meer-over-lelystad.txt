De ChristenUnie vindt het "niet voorstelbaar" dat dit kabinet nog een besluit neemt over opening van vliegveld Lelystad. Volgens Kamerlid Bruins voldoet het vliegveld nog niet aan alle voorwaarden en hij vindt het ook niet nodig om nu al knopen door te hakken.
Bruins benadrukt dat in de coalitie is afgesproken dat Lelystad een "overloopluchthaven" moet worden: "Lelystad Airport openen is niet een doel op zich, maar is bedoeld om Schiphol te ontlasten. Op dit moment staat Schiphol voor een groot deel stil en is er dus van overloop ook geen sprake", zegt Bruins.
Vliegveld Lelystad is al jaren een heet hangijzer; het zou eerst in 2018 opengaan, maar dat werd om allerlei redenen verschillende keren uitgesteld. De laatste keer gebeurde dat afgelopen maart. Toen maakte minister Van Nieuwenhuizen bekend dat in verband met de coronacrisis de streefdatum nu november 2021 is.
Regeringspartij ChristenUnie, al langer kritisch over het vliegveld, wijst ook op de stikstofproblemen. "Het is goed om tijd te nemen voor het proces. Alles moet wel kloppen", zegt Bruins.
De ChristenUnie zet ook in het algemeen vraagtekens bij de toekomst van de luchtvaart. "De sector lijkt nog altijd af te stevenen op ongebreidelde groei en daar hebben we echt een probleem mee. Mobiliteit is mooi en luchtvaart is mooi, maar gewoon maar vliegen omdat het kan en dan zo vaak mogelijk voor een paar tientjes, dat is eigenlijk niet normaal", zegt het Kamerlid. De ChristenUnie vraagt zich ook af "waar de grens ligt tussen de zegen van mobiliteit en de vloek van overlast en schade aan de schepping".
Coalitiegenoot D66 reageert begripvol op de uitspraken van Bruins over Lelystad. "Het idee van Lelystad is dat we de KLM helpen versterken. Alleen wordt de KLM voorlopig kleiner en schrapt nu juist banen en vliegtuigen. Dan heb je niet zo snel overloop naar een nieuw vliegveld", zegt D66-Kamerlid Paternotte.
Zijn CDA-collega Amhaouch kwalificeert de algemene opmerkingen van Bruins over de luchtvaart als "mooie vragen". VVD-Kamerlid Dijkstra, die zich eerder een warm voorstander van Lelystad toonde, wil niet op de ChristenUnie reageren.