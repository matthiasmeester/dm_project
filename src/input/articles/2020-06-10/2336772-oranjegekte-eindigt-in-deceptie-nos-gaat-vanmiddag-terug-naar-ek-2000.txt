"Nee, nee, nee. Hoe is dit mogelijk?! Hoe is dit mogelijk?!" De woorden van commentator Theo Reitsma op donderdagavond 29 juni 2000 dekken volledig de lading. Het Nederlands elftal wordt uitgeschakeld in de halve finales van het EK in eigen land, nadat het tegen Italië vijf strafschoppen heeft gemist.
Dit weekend zou Oranje in de Johan Cruijff Arena aan het EK 2020 zijn begonnen. Na twintig jaar weer een EK-duel in Amsterdam. Maar vanwege de huidige coronacrisis duurt dat nog een jaar langer.
De NOS gaat terug naar de laatste EK-duels op Nederlandse bodem: het EK 2000. Hoe een Oranjefeest stroef begon, vervolgens explodeerde, maar plots eindigde in een nieuw penaltytrauma.
Zondagmiddag staat EURO 2000 centraal in de uitzending op NPO 1, NOS.nl en NOS-app, vanaf 15.00 uur. Op de radio gaan we al eerder terug in de tijd, namelijk vanaf vanavond.
In Langs de Lijn En Omstreken op NPO Radio 1 wordt er in een vierdelige serie vanaf 10 juni elke woensdagavond teruggekeken op het unieke toernooi in Nederland en België. Vanzelfsprekend gaat het ook over de sportieve teleurstelling.
"Ik weet zeker dat, als we de finale hadden gehaald, wij Europees kampioen waren geworden", vertelt bijvoorbeeld Frank de Boer, aanvoerder van destijds. "We hebben een enorme kans laten liggen. Het is nog steeds heel zuur."
De radioserie gaat verder dan het sportieve gedeelte. Zo is er een aflevering over de strijd tussen de voetbaltalkshows met aan de ene kant het RTL-programma Villa BvD en aan de andere kant het NOS-programma het Huis van Oranje.
Op het Mediapark in Hilversum was Paul de Leeuw in de zomer van 2000 de verrassende gastheer van een heuse Oranjecamping. "Dat was een idee van hem zelf", zegt Jack van Gelder, mede-presentator van het programma.
"Het was een vrolijke Paul de Leeuw-show die inhaakte op het voetbal. Een geweldige combinatie", aldus Van Gelder, die net als Frits Barend terugkijkt op de voetbaltalkshows van toen.
Verder vertelt toernooidirecteur Harry Been over de organisatie van het EK. Want het was soms best even aanpassen: een samenwerking tussen de gestructureerde Nederlanders en de wat lossere Belgen.
En vooraf was er grote angst voor supportersrellen. "Ik weet nog dat ik dacht: ik hoop dat er snel afgetrapt wordt", aldus Been. "De laatste dagen voor het EK ging het alleen maar over eventuele ongeregeldheden. Toen de eerste bal rolde, ging het over voetbal."
Er is ook een aflevering over de Oranjekoorts, die zich uitte in een recordhoeveelheid acties van bedrijven en in heel wat liedjes die werden uitgebracht, waaronder 'Dennis Bier' van Harry Vermeegen, dat uit het niets op nummer 27 in de top-40 kwam.
Het nummer werd geïnspireerd op Dennis Bergkamp, de sterspeler van Oranje die niet van alcohol hield. De voetballer spande destijds een rechtszaak aan tegen Vermeegen en zijn lied.
"Want hij wilde absoluut niet dat zijn naam in verband werd gebracht met alcohol", vertelt Vermeegen, die bij het schrijven van de coupletten nog hulp heeft gekregen van een bekende Nederlandse artiest.
Benieuwd van wie? Dat antwoord is in de komende weken ergens te horen.