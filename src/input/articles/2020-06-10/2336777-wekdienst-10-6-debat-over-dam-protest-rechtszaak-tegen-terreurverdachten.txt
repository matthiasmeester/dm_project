Goedemorgen! Vanmiddag debatteert de Amsterdamse gemeenteraad over het protest op de Dam van vorige week en het optreden van burgemeester Halsema. En in Rotterdam start de rechtszaak tegen terreurverdachten die een grote aanslag zouden willen plegen in Nederland. 
Het weer: in de ochtend is het op een lokale bui na droog, in de middag en avond kan op meer plaatsen een bui vallen. Het blijft bewolkt en het wordt rond de 19 graden.
Moet je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
In Houston in Texas is George Floyd begraven. Dat gebeurde onder massale belangstelling, twee weken nadat de 46-jarige zwarte man was overleden door politiegeweld.
Voorafgaand aan de begrafenis was er een herdenkingsdienst in de Fountain of Praise-kerk, waar zo'n 500 mensen bij aanwezig waren. De dienst zat vol gospelmuziek en er waren toespraken van familie en vrienden.
Herhaaldelijk werd opgeroepen tot gerechtigheid voor George Floyd. Democratisch presidentskandidaat Joe Biden sprak de kerkgangers via een videoverbinding toe.
Al jaren wordt gepraat over het slopen van de oude Lekbrug bij Vianen. Als het aan Rijkswaterstaat ligt verdwijnt de boogbrug volgend jaar. Maar één man weigert zich hier bij neer te leggen en blijft strijden voor het behoud van de brug.
Wim van Sijl van de Stichting Behoud Boogbrug wil dat de gemeenten Nieuwegein en Vijfheerenlanden er een monument van maken. Hij is groot fan van de brug over de Lek, die in 1936 werd gebouwd.
Van Sijl heeft de afgelopen jaren tientallen voorstellen gedaan om de boogbrug te behouden. Zo opperde hij er een fietsbrug of ecoduct van te maken. Helaas heeft de fan van de boogbrug pech, Rijkswaterstaat wacht de inspanningen van Van Sijl niet af en gaat door met de aanbesteding om de brug te verwijderen. 
Fijne dag!