Naar schatting 11.500 mensen hebben in Amsterdam-Zuidoost vreedzaam gedemonstreerd tegen racisme. Volgens de gemeente was er voldoende ruimte om afstand te houden, maar op het einde kwamen mensen voor het podium even te dicht bij elkaar.
Mede-organisator Gideon Everduim zegt dat met het protest in het Nelson Mandelapark geschiedenis is geschreven. "Grift dit in je geheugen", zei hij als laatste spreker op het podium. "Vandaag dopen we om om tot nationale Anton de Kom-dag (red: naar de Surinaamse verzetsstrijder). Dus volgend jaar staan we hier weer en het jaar daarna weer."
Ook riep Everduim premier Rutte op tot een dialoog:
Aanleiding voor het protest in de Bijlmer, en eerdere anti-racismedemonstraties in Nederland, is de dood van George Floyd in de Verenigde Staten. De zwarte man werd eind mei gedood bij zijn arrestatie door een witte politie-agent.
Het solidariteitsprotest begon om 17.00 uur en eindigde tegen 19.30 uur. Bewoners van de Bijlmer en activisten als Jerry Afriyie van Kick Out Zwarte Piet hielden toespraken. Ook werd twee minuten stilte gehouden om de zwarte mensen die door geweld om het leven kwamen te herdenken.
"Ik woon tussen veel blanke mensen en sinds ik klein ben heb ik al discriminatie en weet ik veel wat meegemaakt", zei een jonge vrouw in het Nelson Mandelapark. Ze hoopt dat kinderen in de toekomst dat niet meer mee hoeven te maken. Daarom deed ze mee aan het protest.
In deze video vertellen de jonge vrouw en andere deelnemers waarom deze demonstraties volgens hen hard nodig zijn: 
De demonstratie verliep zonder incidenten. De gemeente had 18.000 stippen in het park geplaatst, op anderhalve meter afstand van elkaar. Tijdens het protest hielden mensen volgens de gemeente voldoende afstand in verband met de coronamaatregelen.
Aan het einde van de demonstratie vroeg de organisatie om alle meegebrachte spandoeken voor het podium te leggen. Op beelden was te zien dat mensen daarbij even te dicht op elkaar stonden.
Het eerste protest van Black Lives Matter op 1 juni op de Dam leidde tot veel kritiek, omdat deelnemers daar niet voldoende afstand konden houden en de gemeente niet ingreep.
In een debat bood burgemeester Halsema vandaag haar excuses aan. Gemeente en politie hadden meer moeten doen om mensen duidelijk te maken dat ze zich moesten verspreiden, zei ze. "Dit spijt me en is overduidelijk een les voor de toekomst."