De staking bij Tata Steel in IJmuiden gaat door tot donderdagmorgen 6.00 uur, daarna wordt het werk weer hervat. Werknemers van het bedrijf hebben sinds 14.00 uur vanmiddag het werk bij de ertsvoorbereiding neergelegd. Dat betekent dat er voor de hoogovens, pelletfabriek en sinterfabriek geen grondstoffen meer beschikbaar zijn.
Daardoor viel de productie van ruw staal in de hoogovens in de loop van de middag stil, laat Tata Steel Nederland weten. De pellet- en sinterfabriek blijven voorlopig draaien.
"Het is voor het eerst in 28 jaar dat er gestaakt wordt en ook nog eens op een cruciale plek in het bedrijf", zegt FNV-bestuurder Roel Berghuis. "Dat laat wel zien hoeveel zorgen de mensen van Tata Steel Nederland zich maken." Volgens de FNV staken er enkele honderden werknemers.
Dat het werk neergelegd zou worden, was volgens de bond onvermijdelijk, nadat de directie van Tata Steel Nederland niet was ingegaan op de eisen van werknemers. De stakers willen onder andere de garantie dat er geen gedwongen ontslagen vallen en dat er geen banen verdwijnen. Ook vakbond CNV noemt een staking onvermijdelijk. "Vanaf morgen zullen de leden van CNV meestaken", zegt bestuurder Peter BoÃ«seken. "We zijn benieuwd hoe de start vandaag gaat verlopen."
Het rommelt al langer bij Tata Steel. De Indiase eigenaren willen in Europa duizenden banen schrappen. Vorige maand werd plotseling het vertrek van directievoorzitter van Tata Steel Nederland Theo Henrar bekendgemaakt. "Dat was voor heel veel medewerkers de druppel. Ze zijn het zat en willen zekerheid over het voortbestaan van Tata Steel in IJmuiden", zegt Berghuis. De bond zegt nog steeds geen goede uitleg over het vertrek van Henrar te hebben gekregen.
De staking gaat ook over de toekomst van het bedrijf in Nederland. Het personeel wil absoluut niet dat Tata Steel Nederland en Tata Steel UK samengevoegd worden. Berghuis: "IJmuiden is al jaren winstgevend, draait dus goed. We willen die winsten investeren in IJmuiden, om zo de kennis en kunde daar te behouden. Ook zijn er veel investeringen nodig om de milieu- en CO2-problemen aan te pakken."
De directie van Tata Steel Europe begrijpt dat de werknemers bezorgd zijn. "Dit geeft de betrokkenheid en de trots aan van de mensen die bij ons werken. Het zijn geen makkelijke tijden op dit moment. We moeten de coronacrisis goed doorstaan, zodat we kunnen zorgen voor een goede toekomst", zegt een woordvoerder.
Juist vanwege de moeilijke tijden heeft de Europese tak van Tata aan de FNV gevraagd om de acties uit te stellen. "Acties zullen onze resultaten onder druk zetten, zeker omdat we al te maken hebben met de impact van de verminderde vraag naar staal. Het is juist van belang dat we ons samen tot het uiterste inspannen om het bedrijf in goede gezondheid te houden."
Tata zegt dat de transformatieplannen bedoeld zijn om de toekomst van het bedrijf veilig te stellen. "Families werken soms generaties lang voor ons. We willen ook dat een volgende generatie nog kan werken in de staalproductie", zegt de woordvoerder. Het bedrijf wil noch bevestigen noch ontkennen of ontslagen onderdeel zijn van de plannen. Wel zegt Tata dat het bedrijf het huidige werkgeverspact wil respecteren.
Ook over het vertrek van Henrar wil de woordvoerder niets nieuws zeggen. "We hebben bij het vertrek gezegd dat dit met wederzijds goedvinden is gebeurd", zegt de woordvoerder.
Volgens de centrale ondernemingsraad is Henrar ontslagen. De raad heeft het vertrouwen in de Europese leiding opgezegd en onderzoekt nog of ze het ontslag met een rechtszaak kunnen aanvechten.