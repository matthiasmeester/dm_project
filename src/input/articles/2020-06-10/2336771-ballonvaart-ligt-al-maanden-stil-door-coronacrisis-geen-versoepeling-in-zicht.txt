Zeker op een mooie avond zie je ze in deze tijd van het jaar regelmatig aan de horizon: heteluchtballonnen. Maar door de uitbraak van het coronavirus ligt de pleziervaart al maanden stil. Hoewel de mandjes groot genoeg zijn om passagiers 1,5 meter afstand te laten houden, staan de regels niet toe dat er gevlogen wordt. Tot ongenoegen van ondernemers en branchevereniging KNVvL.
Nederland telt ongeveer 230 ballonvaarders. Voor hen start het vaarseizoen doorgaans in april, maar dit voorjaar bleef het stil in de lucht.
"We hebben veel annuleringen gehad en weinig nieuwe aanvragen", verzucht ballonvaarder Niels Kon uit Soest tegen RTV Utrecht. Sinds de uitbraak van de coronacrisis is hij al zeker 400 passagiers misgelopen. "We moeten veel mensen teleurstellen."
Ook voor de Amersfoortse Judith van Dormael van Dutch Ballooning zijn het zware tijden. "We zitten in de misère, want de omzet is nul komma nul. We hebben een speciale FC Utrecht-luchtballon en die club wilde daar dit jaar van alles mee organiseren vanwege het 50-jarig bestaan, maar dat is allemaal tijdelijk stilgelegd."
Volgens de branche is er geen uitzicht op een versoepeling van de regels voor ballonvaarders. "Bij het uitbreken van de crisis is ook de kleine luchtvaart stilgelegd omdat je geen afstand van elkaar kunt houden", zegt Monique Hoogeslag van de Koninklijke Nederlandse Vereniging voor Luchtvaart (KNVvL), afdeling ballonvaren, in Woerden.
"Twee weken geleden is er een verruiming geweest, maar die was uitsluitend voor piloten die nu met hun eigen huishouden mogen varen, of een piloot die maximaal één passagier meeneemt." Dat gebeurt bijvoorbeeld met trainingen van piloten, vertelt Kon: "Trainingsvaarten gaan vrijwel elke week door: ook gisteravond zijn we weer de lucht in gegaan, maar de pleziervaart ligt stil."
De KNVvL heeft een protocol geschreven om tegemoet te komen aan de regels die het RIVM heeft opgesteld. Gisteren is daarover overleg geweest met Den Haag. Hoogeslag: "We hadden op verruiming gehoopt, maar die is er niet gekomen. Als je naar kappers kijkt en het openbaar vervoer, zie je dat daar wel van alles mag, desnoods met een mondkapje op. Vliegtuigen mogen ook weer vliegen, maar wij staan letterlijk aan de grond, terwijl de kans op besmetting in de buitenlucht minimaal is."
Ballonvaarder Niels Kon is het daarmee eens. "Het vervelende is dat er met twee maten gemeten wordt: de KLM mag wel vliegen in een dichte buis, maar wij niet in de open lucht. Ik begrijp best dat het niet zomaar kan, je moet namelijk elk risico uitsluiten. Maar als de Efteling open mag en de KLM mag vliegen, dan vind ik dat wij dat ook mogen."
Wat ook steekt, is dat de ballonvaarders niet financieel worden gecompenseerd. "Ondernemers moeten voor compensatie een SBI-code opgeven die aangeeft onder welke sector ze vallen. Maar de code voor de branche voor personenvervoer door de lucht is niet toegekend. Onze branche is daar blijkbaar te klein voor. We vallen tussen wal en schip. Dat voelt als een ongelijke behandeling", aldus Hoogeslag.
Toch houdt Judith van Dormael van Dutch Ballooning hoop. "We zijn altijd positief en we kijken naar de mogelijkheden. We hopen op verandering van de wetgeving omdat het nu zo onterecht is wat er gebeurt. We moeten gewoon door en we blijven gewoon knokken."
Ballonvaarder Kon is minder optimistisch. "Dit jaar komt het sowieso niet meer goed. De wereld wordt pas weer normaal als er een vaccin is. Daar zijn we nu afhankelijk van. En mensen hebben straks ook minder te besteden door de crisis. We bevinden ons bovendien in een niche-markt, dus veel mensen zullen een ander cadeautje bedenken dan een dure ballonvaart."