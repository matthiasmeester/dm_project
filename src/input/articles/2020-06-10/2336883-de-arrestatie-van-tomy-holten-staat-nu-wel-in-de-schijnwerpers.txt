In Zwolle is gisteravond stilgestaan bij de dood van Tomy Holten, die op 14 maart overleed in een cellencomplex in die stad. Dat gebeurde kort nadat de politie hem had aangehouden bij een supermarkt. Hij zou daar mensen hebben lastiggevallen.
Het overlijden van Holten kreeg weinig aandacht, totdat beelden van de arrestatie van George Floyd de wereld over gingen. Sindsdien staat zijn aanhouding vol in de schijnwerpers. De herdenking in Zwolle is georganiseerd door Keti Koti Dialoog Tafels, een Zwolse organisatie die de dialoog wil aangaan over het slavernijverleden.
In een persbericht schrijven de organisatoren dat ze wilden samenkomen om "op de plek des onheils" bloemen neer te leggen. "We vormen een rij op anderhalve meter afstand van elkaar en leggen elk een bloem neer en zullen een paar seconden stilstaan bij Tomy en de gevolgen van racisme en politiegeweld in ons land en de wereld."
Keti Koti Dialoog Tafels schrijft dat Holten op 14 maart in het winkelcentrum was om eten te kopen, net nadat de 'intelligente lockdown' was uitgeroepen. "Hij werd hardhandig gearresteerd waarna hij een uur later in hechtenis overleed."
Op beelden die gemaakt zijn van de arrestatie is te zien hoe een schoen van een agent in het gezicht van Holten wordt gedrukt. De rijksrecherche onderzoekt het optreden van de politie.
Volgens de kantonrechter werd Holten die dag opgepakt nadat hij herhaaldelijk mensen had lastiggevallen. Hij bewoog zich onder meer onrustig door de winkel, trok aan de tassen van klanten en zei tegen een supermarktmedewerker dat die hem maar moest doodschieten. De supermarkt zag geen andere mogelijkheid dan de hulp van de politie in te roepen.
Holten vertoonde "zeer afwijkend en verontrustend gedrag", te meer omdat er die dag al afstandsmaatregelen golden tegen de verspreiding van het coronavirus. Het is daarom begrijpelijk dat Jumbo de politie heeft ingeschakeld toen Holten niet wilde kalmeren of weggaan", zo staat in het vonnis van de rechter.
Enkele dagen na de dood van Tomy Holten sprak RTV Oost met zijn broer. Die zegt in dat gesprek zich te kunnen voorstellen dat zijn broer zich op die manier heeft gedragen. "Natuurlijk geloof ik direct dat hij mensen lastig heeft gevallen. Ik weet hoe hij kon zijn. Ik ken wel de verhalen dat hij geld nodig had."
Hij omschrijft zijn oudere broer als iemand die veel heeft meegemaakt in zijn leven. "Als je eenmaal in de verkeerde trein zit in Nederland kom je nooit meer terug." Tomy was verslaafd aan drugs. "Daar kwam hij nooit meer af."
Correctie door de redactie: in dit artikel werd een aantal uitspraken over Holten toegeschreven aan justitie. Deze uitspraken kwamen uit het vonnis van de kantonrechter. Het artikel is aangepast met de juiste bronvermelding.