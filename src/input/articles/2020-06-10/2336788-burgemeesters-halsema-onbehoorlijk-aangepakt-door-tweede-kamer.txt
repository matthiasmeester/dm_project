De verzamelde Nederlandse burgemeesters vinden dat de Tweede Kamer zich op een ongepaste manier bemoeit met de kwestie rond hun Amsterdamse ambtgenoot Halsema. In een opinieartikel in de Volkskrant nemen ze het voor haar op. Parlementariërs hebben de kwestie gepolitiseerd, schrijven de burgemeesters.
Halsema ligt onder vuur omdat ze vorige week niet ingreep bij een anti-racismebetoging op de Dam. Het plein stond vol demonstranten die onderling geen afstand konden houden. Veel mensen, onder wie Tweede Kamerleden, vinden dat de Amsterdamse burgemeester de betoging had moeten beëindigen. Halsema zegt dat dat tot escalatie zou hebben geleid.
Het opiniestuk is ondertekend door het Veiligheidsberaad (de voorzitters van de 25 veiligheidsregio's), de Vereniging Nederlandse Gemeenten (VNG) en het Nederlands Genootschap van Burgemeesters (NGB). Eerder spraken burgemeester Van Zanen van Utrecht en de Haagse burgemeester Remkes al hun steun voor Halsema uit.
In hun artikel schrijven de burgemeesters dat het van weinig respect getuigt hoe de Amsterdamse burgemeester in de Tweede Kamer is besproken.
SGP-leider Van der Staaij drong erop aan dat het kabinet Halsema op het matje roept, omdat "het crisisbeleid met betrekking tot corona wordt geraakt". PVV-leider Wilders vindt dat de Amsterdamse burgemeester had moeten ingrijpen bij de demonstratie. "Ontsla dat mens", zei hij in een debat.
De burgemeesters en organisaties die het nu voor Halsema opnemen, gaan niet in op haar beslissing om niet in te grijpen. Ze willen alleen duidelijk maken dat de wijze waarop parlementariërs zich de afgelopen dagen over haar uitlieten "niet past in ons democratisch bestel". De kritiek is geleverd zonder kennis van feiten en zonder dat Halsema zich kan verdedigen, schrijven haar collega's.
Ook zijn ze geërgerd over het feit dat in de Tweede Kamer een motie is ingediend die het kabinet oproept om te overleggen met de veiligheidsregio Amsterdam-Amstelland (waarvan Halsema voorzitter is) om herhaling van de gebeurtenissen van vorige week maandag te voorkomen.
Verder hebben Kamerleden gezegd dat gekeken moet worden of de veiligheidsregio misschien een andere voorzitter moet krijgen. "Daarmee hebben ze, niet alleen tijdens Kamerdebatten maar ook daarbuiten in de media, de kwestie gepolitiseerd voordat het debat hierover in de gemeenteraad heeft plaatsgevonden."
De gemeenteraad van Amsterdam praat vanmiddag over de kwestie-Halsema. De VVD en Forum voor Democratie dienen waarschijnlijk een motie van wantrouwen tegen de burgemeester in.
Halsema heeft gezegd dat ze de kwestie extern laat onderzoeken.