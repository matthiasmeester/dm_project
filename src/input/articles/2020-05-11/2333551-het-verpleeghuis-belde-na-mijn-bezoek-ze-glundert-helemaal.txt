Hij moest er zeven en een halve week op wachten, maar vanmorgen mocht Ton in 't Veen (51) zijn vrouw Hester Cramer (53) eindelijk weer bezoeken. Een uur kreeg hij, om langs te gaan in het verpleeghuis waar ze woont vanwege dementie. "De verpleging belde me na het bezoek dat ze nog helemaal glundert. En ze wist nog dat ik langs was gegaan, daar kan ik op teren."
Verpleeghuis Walraven in het Gelderse Bennekom is een van de 25 verpleeghuizen waar bezoek weer welkom is. Dat mag alleen op afspraak, één vaste bezoeker per inwoner en maximaal een uur per week. Bezoekers moeten een mondkapje dragen en bij binnenkomst wordt hun temperatuur opgenomen.
In 't Veen is erg blij met deze proef. Hij vreest dat de mooiste maanden van het resterende leven van zijn vrouw verloren gaan als ze moeten wachten tot er een vaccin is. Maar het wederzien was ook confronterend. "Het is moeilijk om te zien dat je vrouw zo hard achteruit is gegaan."
Vanwege de coronacrisis gingen verpleeghuizen op 20 maart op slot, bewoners mochten geen bezoek meer ontvangen. Er was alleen een uitzondering voor mensen die op sterven lagen. De 53-jarige echtgenote van In 't Veen had het zwaar met het gemis van familie en naasten. "We krijgen elke dag een verslag. Daarin las je het verdriet en de boosheid."
Vandaag kon er eindelijk weer worden gelachen. "Ze lag helemaal in een deuk van het mondkapje dat ik droeg. Dat was heel komisch, ze heeft nog humor."
Ook bij andere bezoeken in deze zorginstelling was het mondmasker een bron van vermaak, vertelt verpleegkundige Berlinda Elbertsen (47). Ze was erbij toen een bewoner visite kreeg van zijn echtgenote. "Hij moest een beetje lachen om die mondkapjes." Zo'n medisch mondkapje heeft een tuit en heeft daardoor wel wat weg van een eendensnavel. "Dat vond hij grappig."
"Het blijft vervelend dat je mensen op anderhalve meter van elkaar moet zetten en dat ze elkaar niet mogen knuffelen. Wel gaven ze elkaar van afstand handkusjes, dat was mooi om te zien."
In het Opella-verpleeghuis wonen bewoners in aparte woningen met elk een gezamenlijke huiskamer en een eigen slaapkamer. Bij niemand is corona vastgesteld, daarom kwam het verpleeghuis in aanmerking voor de proef.
In deze video zie je hoe Wim Versluis eindelijk weer bij zijn moeder op bezoek kon in verpleeghuis Tiendwaert in Hardinxveld-Giessendam:
Natuurlijk misten de bewoners het fysieke bezoek, zegt Opella-bestuurder Kars Hazelaar. Maar opvallend genoeg lijkt het bezoekverbod ook voordelen te hebben.
"We hebben gezien dat sommige bewoners beter functioneren dan anders. We zagen minder agressie, minder valpartijen en mensen sliepen ook beter. Dat geldt niet voor iedereen, maar wel bij opvallend veel mensen in deze en andere verpleeghuizen van ons."
Verpleegkundige Elbertsen merkt het in de praktijk. In het verleden konden familie of vrienden elk moment op bezoek komen. "Dat zorgde soms voor onrust bij bewoners onderling. Soms omdat ze niet begrepen wat er gebeurde, soms uit jaloezie. Dat heb je nu niet meer."
Ook het wegvallen van buitenactiviteiten, hoe jammer sommige bewoners dat ook vinden, zorgt volgens haar voor minder druk op de mensen die ze verzorgt. Deze ogenschijnlijk positieve effecten worden verder onderzocht.
Hester Cramer, de dementerende vrouw van Ton in 't Veen was vooral blij haar man eindelijk weer in levende lijve te zien. Ze herkende haar echtgenoot en in tegenstelling tot voorheen wist ze een paar uur later nog dat hij langs was geweest.
Als de proef succesvol blijkt dan wil het kabinet per 25 mei meer verpleeghuizen openstellen voor bezoek onder dezelfde voorwaarden.