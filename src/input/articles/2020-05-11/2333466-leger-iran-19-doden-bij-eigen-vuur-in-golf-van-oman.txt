In de Golf van Oman heeft een Iraans marinefregat een raket afgevuurd op een eigen schip. Volgens het Iraanse leger zijn daarbij negentien doden en vijftien gewonden gevallen. Ze voeren op een bevoorradingsschip, waarmee doelen werden uitgezet voor een marineoefening. Het schip zou zich nog "te dicht bij het doel" hebben bevonden, meldt een staatszender op tv.
Het schip is geraakt in de buurt van de haven van de Iraanse stad Jask, zo'n 1300 kilometer ten zuidoosten van hoofdstad Teheran.
Correspondent Daisy Mohr zegt dat er nog veel onbekend is. "Op sociale media gaan filmpjes rond van mensen die in het donker aan de kust in ambulances worden geladen", zegt Mohr in het NOS Radio 1 Journaal. "Je moet natuurlijk wel enorme pech hebben om tijdens zo'n oefening geraakt te worden", zegt ze.
Het marinefregat is van de Iraanse Revolutionaire Garde. In januari haalde die elite-eenheid bij Teheran een Oekra√Øens passagiersvliegtuig neer, waarbij alle 176 inzittenden omkwamen.
Iran houdt geregeld militaire oefeningen in de nabijgelegen Straat van Hormuz, de zeestraat tussen Iran en het Arabisch schiereiland die cruciaal is voor olietransporten. Aanvallen op olie-installaties en gijzelingen van olietankers hebben de spanning in de regio verder opgedreven. Onder meer het Nederlandse marineschip De Ruyter patrouilleert in de wateren rond de Straat van Hormuz om de vrije doorvaart van handelsschepen en tankers te garanderen.
Correspondent Mohr benadrukt dat de situatie compleet anders zou zijn geweest als een niet-Iraans schip per ongeluk was beschoten. "Dat zou een enorm probleem zijn, want het oog van de wereld is gericht op deze plek", zegt Mohr. "Dit zou een hele andere dag zijn geweest als het om een Amerikaans of Brits schip ging."
Wat maakt de Straat van Hormuz zo belangrijk? We leggen het uit in deze video: