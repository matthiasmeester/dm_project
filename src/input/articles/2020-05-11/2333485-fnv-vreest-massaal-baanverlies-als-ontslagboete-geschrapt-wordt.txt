Vakbond FNV vreest dat veel mensen hun baan verliezen als bedrijven staatssteun kunnen ontvangen, maar ook mensen mogen ontslaan zonder een boete te krijgen. Het kabinet is van plan de huidige 'ontslagboete' in het steunpakket aan bedrijven te schrappen in het nieuwe pakket voor de komende periode. 
"Als je mensen zonder boete mag ontslaan, verdwijnt de prikkel om tijdens de steunmaatregelen te investeren in werknemers", zegt Zakaria Boufangacha, arbeidsvoorwaardenco√∂rdinator bij FNV.
"Dan gaan werkgevers zich nog meer dan nu berekenend richten op het kortetermijnbelang van hun onderneming. Het samenlevingsbelang van behoud van werkgelegenheid en inkomens staat dan niet meer voorop. Dat is geen verantwoorde manier van omgaan met het geld van de belastingbetaler."
Boufangacha zegt dat nu al veel mensen met flexcontracten zijn ontslagen terwijl werkgevers worden gecompenseerd voor deze loonkosten. "Die staatssteun is er juist om banen en inkomens te behouden." Hij zegt te vrezen voor een vergelijkbaar scenario bij vaste banen als je geen voorwaarden oplegt aan bedrijven die steun willen.
De vakbond wil dat er stevige voorwaarden aan de staatssteun worden verbonden. "Als de steunmaatregelen ervoor zorgen dat bedrijven weer winsten gaan maken, kan het niet zo zijn dat de aandeelhouders daar weer als eerste van gaan profiteren", zegt Boufangacha. "We moeten hier socialer uit komen."
Werkgevers-voorman Hans Biesheuvel van Ondernemend Nederland (ONL) zegt in het NOS Radio 1 Journaal geen problemen te hebben met het koppelen van voorwaarden aan de steun, maar de ontslagboete moet eruit. "Voorwaarden zijn op zich prima en bedrijven worden erdoor geprikkeld, maar er moet ook bedrijfseconomisch gekeken worden. Bedrijven zullen moeten reorganiseren en kosten verlagen om te overleven, anders komen we er echt niet uit."
"Het steunpakket 2.0 is ongelooflijk hard nodig", vindt Biesheuvel. "Er dreigen heel veel faillissementen als we niks doen. Bedrijven zitten middenin een zware recessie en meer dan 100.000 bedrijven, grote en kleine, zitten op het randje."
De NOW-regeling, waarbij het rijk ondernemingen die in problemen zijn geraakt tegemoetkomt in de betaling van loonkosten, moet bedrijven redden en werkgelegenheid vasthouden. "Werkgevers kunnen niet zomaar mensen allemaal de WW insturen, maar herscholen, van werk naar werk begeleiden en bijscholen helpt ook."