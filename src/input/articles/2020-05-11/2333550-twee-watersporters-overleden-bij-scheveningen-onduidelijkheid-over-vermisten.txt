In Scheveningen zijn twee watersporters om het leven gekomen. Ze maakten deel uit van een grotere groep watersporters, met onder meer surfers, die aan het begin van de avond in de problemen kwam bij het Noordelijk Havenhoofd.
De twee werden door de Koninklijke Nederlandse Reddingmaatschappij (KNRM) uit het water gehaald en kregen medische hulp van ambulancepersoneel, maar ze stierven kort daarna. Vijf andere watersporters konden worden gered of wisten zichzelf in veiligheid te brengen. Een van hen is opgenomen in het ziekenhuis.
Dit zijn beelden van de reddingsactie: 
Tot diep in de avond wisten de hulpdiensten niet precies hoeveel watersporters er precies vermist waren. Inmiddels is duidelijk dat er nog zeker één watersporter vermist wordt. Mogelijk zijn er nog twee andere vermisten. "Er zijn mensen in de groep die nog twee anderen in het water hebben gezien", zegt een woordvoerder. "Dat zijn geruchten, die nemen we heel serieus, maar daar hebben we geen informatie over."
De zoektocht is voor nu gestopt. Die verliep moeizaam, vanwege de heel stevige wind en de sterke stroming. De komende dag wordt verder gezocht.
Volgens de Kustwacht konden de boten door de ruwe zee niet dicht bij het strand komen. "Ook is er een grote schuimlaag, waardoor het lastig is om te zien of er personen in het water liggen", zei een woordvoerder. De helikopter van de Kustwacht vloog daarom lager om het schuim weg te blazen en zicht te creëren.
Waarnemend burgemeester Remkes van Den Haag zegt dat hij en alle Hagenaren en Scheveningers intens meeleven en aan de zijde van naasten staan. "Toen aan het begin van de avond een groep mensen ging surfen, had niemand verwacht dat een deel niet zou thuiskomen."
Zondag kwam in Zeeland al een kitesurfer om het leven. Bij Castricum kwam ook een surfer in problemen. De stevige wind trekt veel kitesurfers naar de kust.