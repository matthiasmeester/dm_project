Na twee maanden lockdown openen basisscholen, de kinderopvang, bibliotheken en kappers vandaag weer hun deuren. Premier Rutte kondigde in maart de zogenoemde 'intelligente lockdown' af.
De eerste basisscholen hebben hun leerlingen vanochtend welkom geheten. Een daarvan is de Gelderlandschool in Den Haag, waar de helft van de leerlingen vandaag naar school komt.
Boven de ingang van de school hangt een boog met ballonnen. "Het is een beetje feestelijk, we hebben er echt naar uitgekeken", zei directeur Miranda van de Kolk in het NOS Radio 1 Journaal.
Bekijk hier hoe groep 7 van de Gelderlandschool vanochtend weer aan de eerste schooldag begon:
"Acht weken is een enorme periode", zei minister Slob in het NOS Radio 1 Journaal. Hij bracht vanochtend een bezoek aan de Florens Radewijnsschool in Zwolle. "Ik heb wel een dubbel gevoel, want dit is niet de normale situatie. Het basisonderwijs begint met 50 procent bezetting, het speciaal onderwijs gaat helemaal open." De meeste basisscholen kiezen voor halve klassen, niet voor halve schooldagen.
Slob denkt niet dat de nieuwe start overal vlekkeloos zal verlopen. "Er zullen aanloopproblemen zijn, dat is onvermijdelijk. Er is nu ruimte gegeven aan een aantal sectoren, we blijven de komende tijd volgen of het verantwoord is." Basisscholen waren sinds 16 maart gesloten. Sindsdien volgden leerlingen thuis- of digitaal onderwijs.
Middelbare scholen kunnen mogelijk vanaf dinsdag 2 juni, de dag na Pinksteren, weer deels open.
Ook de contactberoepen mogen weer aan de slag De eerste kapperszaken zijn vannacht om 00.00 uur al opengegaan. Zo werden in de kapsalon van Mari van der Ven in Den Bosch vlak na middernacht zorgmedewerkers van het Jeroen Bosch Ziekenhuis geknipt. In de salon waren twaalf van de negentien stoelen bezet.
Ook in Maastricht werden de eerste klanten al vannacht geknipt: 
De nieuwe Bibliotheek Utrecht zou op 13 maart opengaan, maar dat ging vanwege de corona-uitbraak niet door. Vanaf vandaag mogen mensen naar de bibliotheek in het oude postkantoor aan de Neude, mits zij een reservering hebben.
Verhalen rond het coronavirus bundelen we op aparte pagina's. Klik op de titel om naar de pagina te gaan.