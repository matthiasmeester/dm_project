Het aantal corona-doden en -ziekenhuisopnames blijft flink verschillen per regio. In de afgelopen week waren er 168 gemeenten waarin zowel geen nieuwe ziekenhuisopnames als geen overledenen door het corona-virus werden gemeld. Dat is bijna de helft van alle gemeenten.
In 224 gemeenten werden geen nieuwe ziekenhuisopnames gemeld en in 223 gemeenten geen nieuwe doden.
Onder meer in de drie grote steden worden juist relatief veel doden en opnames gemeld. Ook Lelystad en Maastricht vallen op met naar verhouding veel doden, afgezet tegen het aantal inwoners. Er waren tien doden in Lelystad en veertien in Maastricht, meer dan één per 10.000 inwoners. In opnames is Tilburg de koploper met 34 opnames, oftewel 1,5 opname per 10.000 inwoners.
De noordelijke provincies blijven er gunstig uitspringen. In Friesland, Drenthe en Groningen was het aantal doden de afgelopen week op twee handen te tellen, en het aantal opnames zelfs op één hand.
In Flevoland vielen de afgelopen week vijftien coronadoden. Dat lijkt mee te vallen, maar de relatief dunbevolkte provincie is wel koploper als het aantal doden wordt afgezet tegen het aantal inwoners. Er werden namelijk 3,5 doden gemeld per 100.000 inwoners.
In absolute aantallen vielen in Zuid-Holland de meeste doden: 122. Dat zijn 3,3 doden per 100.000 inwoners. Ook Limburg had relatief veel coronadoden. Noord-Brabant, Gelderland en Flevoland hadden relatief de meeste ziekenhuisopnames.
De bezetting op de intensive care nam vandaag af met negen. Die daling is minder dan de dagen ervoor, maar het aantal coronapatiënten op de IC kwam daardoor wel onder grens van 500.
Het aantal Nederlandse patiënten op Duitse IC's is met 15 gelijkgebleven. Overal in Nederland is de IC-bezetting nu onder de 100 procent, met uitzondering van Zuidwest-Nederland.
Hoewel de IC-bezetting nu een stuk lager is dan het hoogtepunt van 1424, wordt de intensive care nog steeds buitensporig belast door covid-patiënten, zegt Diederik Gommers van de vereniging van IC-artsen.
Vandaag zijn zestien nieuwe corona-doden gerapporteerd. Dat is het laagste aantal sinds 18 maart, toen vijftien Nederlandse coronadoden werden gemeld.
In totaal zijn sinds de start van de uitbraak aan het RIVM 5456 overledenen gemeld van wie is vastgesteld dat ze leden aan covid-19, de ziekte die door het virus wordt veroorzaakt.
Het RIVM wijst erop dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD'en. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen.
Op weekenddagen kan de vertraging extra groot zijn. Ook voor een maandag is het aantal doden van 16 echter laag. Ruim een maand geleden, op maandag 6 april, werden nog 101 nieuwe corona-doden gemeld.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 36 opnames gerapporteerd; het aantal opnames staat daarmee op 11.343.
Het RIVM telt daarbij alleen nog de opnames mee van mensen die vanwege ernstige covid-klachten in het ziekenhuis terechtkomen, en niet van patiënten die om een andere reden worden opgenomen en van wie bij een test vervolgens blijkt dat ze ook covid hebben. Dat laatste gebeurt sinds 1 mei steeds vaker, omdat de ziekenhuizen steeds meer ruimte krijgen voor de overige zorg en ook steeds vaker testen.
Het instituut telt dus alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Op het hoogtepunt van de crisis, begin april, (de weken 14 en 15) bleek dat de 'oversterfte' waarschijnlijk twee keer hoger was dan het officiële dodental van het RIVM.
In de weken daarna is dat verschil steeds kleiner geworden. In de laatste week waarover cijfers beschikbaar zijn (week 17, de laatste volle week van april) is er zelfs nauwelijks nog verschil, al is de 'oversterfte' zoals gemeld door het CBS nog wel groter dan het RIVM-dodental.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.