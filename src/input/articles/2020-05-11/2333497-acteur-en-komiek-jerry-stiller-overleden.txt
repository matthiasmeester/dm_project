De Amerikaanse komiek en acteur Jerry Stiller is op 92-jarige leeftijd overleden. Stiller was onder meer bekend door zijn rol in de sitcom Seinfeld. Hij speelde de hyperactieve en hysterische Frank Costanza, een rol waarvoor hij een Emmy-nominatie kreeg.
Ben Stiller, zijn zoon en zelf ook acteur en komiek, maakte de dood van Jerry Stiller bekend. In een tweet zegt hij dat zijn vader een natuurlijke dood stierf. "Hij was een geweldige vader en grootvader en de meest toegewijde echtgenoot van Anne gedurende ongeveer 62 jaar. Hij wordt enorm gemist. Ik hou van je, vader."
Ondanks zijn relatief kleine rol in Seinfeld, zorgde Stiller voor een aantal memorabele momenten, bijvoorbeeld als mede-ontwerper en model voor de bro, een bh voor mannen. In tegenspraak met zijn explosieve en schreeuwerige karakter stond hij bekend om de uitroep: Serenity now!
Jerry Stiller speelde in meer dan honderd films en series. Zo speelde hij ook in de komedieklassieker Hairspray van regisseur John Waters. Seinfeld zorgde voor een opleving van Stillers carri√®re met onder meer een commercial voor Nike en een rol in de sitcom The King of Queens. 
Stiller werd geboren in New York in 1927 en diende in het leger tijdens de Tweede Wereldoorlog. Hij brak door in de jaren zestig toen hij met zijn vrouw, Anne Meara het komische duo Stiller and Meara vormde. Zij traden vaak op in de populaire Ed Sullivan Show.
De komiek vertolkte de laatste jaren vaak bijrollen in films van zijn zoon Ben, zoals Zoolander, Hot Pursuit en The Heartbreak Kid.