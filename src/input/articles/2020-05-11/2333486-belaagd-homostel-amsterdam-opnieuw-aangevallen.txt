De twee homo's die vorige maand op straat in Amsterdam werden belaagd door een groep jongeren, zijn gisteren opnieuw aangevallen. Dat meldt hun advocaat Sébas Diekstra op Twitter.
Het stel liep gistermiddag hand in hand, toen een groep op straat opmerkingen naar de twee mannen zouden hebben gemaakt. Eén man werd tegen de grond geschopt. Volgens de advocaat was de politie er snel bij om de aanval te stoppen.
De groep vluchtte, maar een verdachte is staande gehouden. De twee aangevallen mannen wilden aangifte van mishandeling doen, maar kregen volgens Diekstra te horen dat ze vanwege drukte pas donderdag op het politiebureau terechtkunnen.
De twee homo's werden op Eerste Paasdag ook al belaagd. Ook toen kregen ze opmerkingen naar hun hoofd omdat ze hand in hand liepen. De confrontatie liep uit de hand; over wat er precies is gebeurd, zijn uiteenlopende verklaringen afgelegd.
Een 15-jarige verdachte meldde zich een dag later bij de politie en op Koningsdag werd een 20-jarige verdachte opgepakt nadat hij door agenten op straat was herkend.
Het is niet duidelijk of het bij de twee incidenten om dezelfde groep jongeren gaat.