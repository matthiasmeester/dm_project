Als Britten op plekken komen waar ze moeilijk afstand van anderen kunnen houden, is het verstandig dat ze hun gezicht bedekken. Dat staat in een plan van de Britse regering waarin de voorzichtige versoepeling van de lockdown, die premier Johnson gisteravond al aankondigde, wordt toegelicht.
Johnson zei gisteren in een televisietoespraak onder meer dat Britten vanaf woensdag vaker naar buiten mogen. Ook riep hij mensen die niet thuis kunnen werken op om naar het werk te gaan, maar dan wel het liefst met de auto, met de fiets of te voet en niet met het openbaar vervoer.
De toespraak kwam Johnson op kritiek te staan, onder anderen van Keir Starmer, leider van oppositiepartij Labour. Volgens hem riepen de uitspraken van de premier meer vragen op dan antwoorden.
Vandaag lichtte de Britse regering in een stappenplan van ruim 50 pagina's toe wat premier Johnson gisteravond al aankondigde: hoe hij de Britten stap voor stap uit de corona-lockdown wil loodsen.
In de eerste fase, die woensdag begint, mogen Britten dus weer meer naar buiten, bijvoorbeeld om te sporten.
Bij die fase hoort ook een advies over gezichtsbedekking: op overdekte plekken waar afstand houden lastig is, zoals in het openbaar vervoer of in sommige winkels, zouden Britten hun neus en mond moeten bedekken. Volgens de Britse regering kan dat het risico op verspreiding van het coronavirus verminderen.
Premier Johnson benadrukte vandaag in het parlement dat medische gezichtsmaskers voorbehouden blijven aan zorgpersoneel. Britten kunnen bijvoorbeeld een handgemaakte stoffen, niet-medische variant dragen, staat in het plan van de regering. De gezichtsbedekking is overigens niet verplicht; het blijft bij een advies.
Eerder was de Britse regering overigens sceptisch over het gebruik van mondkapjes. Gezondheidsminister Hancock zei eind april dat het wetenschappelijk bewijs ervoor "zwak" is, in reactie op een advies van de Schotse overheid om mondmaskers te dragen bij het winkelen of in het openbaar vervoer.
Britten die niet thuis kunnen werken, worden aangemoedigd om vanaf woensdag weer naar hun werk te gaan. Wel moet die werkplek straks voldoen aan speciale covid-19-veiligheidseisen. Wat die precies inhouden, wordt later vandaag bekendgemaakt.
De tweede fase van de Britse versoepeling begint niet eerder dan 1 juni en alleen als de verspreiding van het coronavirus dat toelaat. Dan mogen onder meer de scholen weer open.
Na 4 juli wordt bekeken of bijvoorbeeld kappers en schoonheidsspecialisten weer aan het werk mogen. Ook horecagelegenheden en bioscopen mogen dan misschien weer open.