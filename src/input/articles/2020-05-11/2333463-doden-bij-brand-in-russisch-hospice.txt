Bij een brand in een hospice in de buurt van Moskou zijn zeker tien mensen om het leven gekomen. Door de brand kwamen mensen vast te zitten in het complex. Enkele bewoners zijn opgenomen in het ziekenhuis.
Er waren 37 mensen in het gebouw toen de brand uitbrak, melden Russische media. Een groot aantal van hen was aan bed gekluisterd. De brand was in Krasnogorsk, dat zo'n 20 kilometer ten noordwesten van de hoofdstad ligt.
De brand is volgens de eerste bevindingen veroorzaakt door ondeugdelijk bevestigde bedrading in het gebouw, melden onderzoekers aan persbureau Tass. Eerder werd vermoed dat de brand uitbrak in een defecte boiler in een badkamer.
Volgens persbureau RIA hadden de eigenaren van het hospice niet de benodigde vergunningen om terminale patiënten te verzorgen en stond het pand te boek als een wooncomplex.
Zaterdagavond was er brand in een ziekenhuis in Moskou, waar patiënten met het coronavirus worden behandeld. Daardoor viel één dode.