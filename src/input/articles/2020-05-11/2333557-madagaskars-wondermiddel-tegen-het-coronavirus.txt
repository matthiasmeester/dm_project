Wereldwijd zijn landen verwikkeld in een race om een vaccin te vinden tegen het coronavirus. Madagaskar claimt al een 'wondermiddel' te hebben ontwikkeld. Een kruidendrankje met de naam 'Covid-Organics' kan volgens de president van het Oost-Afrikaanse eiland besmettingen voorkomen én coronapatiënten genezen.
President Andry Rajoelina won in 2009 de presidentsverkiezingen van Madagaskar. Hij werd op 34-jarige leeftijd de jongste president van het Afrikaanse continent. Afgelopen maand presenteerde Rajoelina, die eerder DJ was, Covid-Organics op de nationale televisie. Het drankje zou volgens hem binnen een week resultaat geven en zeker twee mensen hebben genezen van het coronavirus. "Schoolkinderen zouden dit drankje moeten krijgen en het gedurende de dag moeten drinken", zei hij tijdens de presentatie. Sindsdien zijn militairen ingezet om duizenden flessen van het zogenaamde wondermiddel te verspreiden.
President Rajoelina prijst het drankje aan door een slok te nemen:
Covid-Organics is ontwikkeld door het nationale onderzoeksinstituut IMRA en werd voor de lancering getest op twintig mensen. Het wordt op basis van verschillende planten en kruiden gemaakt, onder andere de alsemplant. Extracten daarvan worden ook gebruikt bij de behandeling van malaria.
Wereldgezondheidsorganisatie WHO is kritisch en zegt dat er geen enkel bewijs is voor de werkzaamheid van het drankje. De WHO "raadt zelfmedicatie met wat voor medicijnen dan ook af".
De minister van Buitenlandse zaken van Madagaskar is het hier niet mee eens en benadrukt dat mensen zelf kunnen bepalen wat ze ermee doen: "Er is kritiek en er zijn verdenkingen, maar het belangrijkste is dat wij met een oplossing komen om levens te redden." Het drankje is er inmiddels voor een kleine 40 cent in winkels te koop.
Leiders van andere Afrikaanse landen tonen ook interesse in Covid-Organics. Tanzania, de Centraal Afrikaanse Republiek, Equatoriaal-Guinea, de Democratische Republiek Congo, Liberia en Guinee-Bissau bestelden al tienduizenden flessen.
De Tanzaniaanse minister van Buitenlandse Zaken is trots dat een Afrikaans land met een oplossing komt, en niet een Westers land: "Madagaskar draagt bij aan de oplossing van een wereldwijd probleem. De mensen van Madagaskar hebben Afrika trots gemaakt."
Ook de Liberiaanse staatssecretaris van Informatie prijst het middel van Afrikaanse bodem en is niet van plan het eerst te laten testen: "Madagaskar is een Afrikaans land. Wij zullen doorgaan als Afrikaanse natie en onze Afrikaanse kruiden gebruiken."
Gevaarlijke situatie
Medisch deskundigen zijn bezorgd over de kruidendrank van Madagaskar. Volgens Matshidiso Moeti, regionaal directeur van de WHO voor Afrika, kan het zogenaamde wondermiddel tot een gevaarlijke situatie leiden: "We zijn bang dat als je dit op de markt brengt als medicijn, mensen denken dat ze immuun zijn voor het virus."
Op het Oost-Afrikaanse eiland zijn nog geen doden gevallen als gevolg van het coronavirus. Het aantal bekende besmettingen ligt net onder de 200, maar op het vaste land verspreidt het virus zich een stuk sneller. Volgens de WHO kunnen er in heel Afrika 190.000 doden vallen als er niet voldoende maatregelen worden genomen.
De Afrikaanse Unie heeft Madagaskar inmiddels gevraagd om data over veiligheid en effectiviteit van het drankje. Ze hopen het zo alsnog uitgebreid te kunnen testen.