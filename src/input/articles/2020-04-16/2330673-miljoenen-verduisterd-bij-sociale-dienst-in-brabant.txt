Twee mannen zijn opgepakt in een onderzoek naar fraude bij een Brabants bedrijf dat mensen met een afstand tot de arbeidsmarkt aan werk helpt. De directie van het participatiebedrijf, KempenPlus uit Bladel, had aangifte gedaan.
Onderzoek leidde naar de twee verdachten, mannen uit Bladel en Valkenswaard die bij het bedrijf werken. Ze zouden miljoenen euro's hebben verduisterd.
"Het fraudeonderzoek richt zich op een langere periode", zegt een woordvoerder van de politie tegen Omroep Brabant. Het zou niet gaan om directie- of bestuursleden. De gemeente Bladel verklaart dat de fraude eind september aan het licht is gekomen en enkele jaren geduurd heeft.
Het participatiebedrijf is ontstaan uit een fusie van de sociale werkvoorziening en de sociale dienst in de Kempen. Het bedrijf voert de Participatiewet en de Wet sociale werkvoorziening uit voor de gemeenten Bergeijk, Bladel, Eersel, Oirschot en Reusel-De Mierden.
"We werken voor kwetsbare groepen in onze samenleving en we werken met gemeenschapsgeld. Daar gaan we zorgvuldig mee om", zegt bestuursvoorzitter Davy Jansen.
"Blijkbaar hebben deze twee medewerkers dit toch kunnen doen. Dat vinden we schokkend. Er is veel geld mee gemoeid. We nemen waar nodig maatregelen om fraude te voorkomen en onderzoeken mogelijkheden om het geld te verhalen. Onze eerste zorg gaat uit naar onze medewerkers, want ook zij zijn erg geschrokken van dit nieuws."
Vorige week werden in het onderzoek al twee andere verdachten aangehouden. Zij zouden samen met de mannen uit Bladel en Valkenswaard geld verduisterd hebben. Onder meer door hun verhoren kwam het onderzoek afgelopen weekend in een stroomversnelling.
Daarbij bleek dat de hoofdverdachte een van de vorige week gearresteerde verdachten langere tijd zou hebben afgeperst en zo gedwongen om geld te verduisteren. Dat moest vervolgens worden afgestaan. De andere opgepakte verdachte is volgens advocaat Anne Aben vrijdag wegens gebrek aan bewijs vrijgelaten.
De politie gaat verder met het onderzoek.