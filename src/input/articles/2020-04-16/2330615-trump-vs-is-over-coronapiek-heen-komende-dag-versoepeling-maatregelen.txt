President Trump leidt uit data af dat de Verenigde Staten over de piek van het aantal coronabesmettingen heen zijn. Later vandaag komt hij met maatregelen om de economie weer op gang te brengen, zei hij op zijn dagelijkse persconferentie bij het Witte Huis.
Bekijk hier een fragment van de persconferentie:
"De strijd gaat door, maar de gegevens laten zien dat onze natie over de piek van het aantal nieuwe besmettingen heen is", zei hij. "We moeten waakzaam blijven, maar het is duidelijk dat onze agressieve aanpak heel goed werkt."
Nergens ligt het dodental van het coronavirus hoger dan in de VS. Meer dan 30.000 mensen zijn overleden. De economie van de VS heeft bovendien een flinke knauw gekregen: miljoenen Amerikanen zijn hun baan kwijt.
De president heeft gisteren een telefonische vergadering gehouden met vakbonden en het bedrijfsleven. Daaraan namen onder anderen de bestuursvoorzitters van Amazon, Facebook en Apple deel.
Onderdeel van het gesprek was de vraag hoe de Amerikaanse economie weer veilig op gang kan worden gebracht. De topman van een van de grootste vakbonden van het land, de International Brotherhood of Teamsters, zei dat hij Trump heeft geadviseerd de economie pas weer open te gooien als het veilig is.