In Nederland kampen 21 tuinbouwbedrijven met het zeer besmettelijke Tomato Brown Rugose Fruit Virus. De eerste vondst was eind oktober in het Westland.
Het virus is niet schadelijk voor mens of dier. Aangetaste tomaten met vlekjes zijn gewoon eetbaar, maar ze kunnen niet meer worden verkocht. Doordat het virus zich makkelijk verspreidt, bijvoorbeeld via de handen, en het moeilijk is te bestrijden ontstaat er snel schade aan de teelt. De planten sterven door het virus af.
In het Westland, waar het virus voor het eerst opdook, zijn er op negen plekken besmettingen geconstateerd. Verder is het virus gevonden in Hollands Kroon, Brielle, Reimerswaal, Haarlemmermeer, Midden-Delfland, Horst aan de Maas en op Goeree-Overflakkee. Ook is er bij een bedrijf een 'zware verdenking' van een besmetting.
Het virus kan naast tomaten ook Spaanse pepers en paprika's aantasten. Als er een vermoeden is van besmetting moet dat gemeld worden aan het Nederlandse Voedsel- en Warenautoriteit. Er gelden noodmaatregelen om de verspreiding binnen de Europese Unie te voorkomen.