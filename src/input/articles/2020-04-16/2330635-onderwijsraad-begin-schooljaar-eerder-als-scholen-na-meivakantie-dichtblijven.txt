Als scholen ook na de meivakantie dichtblijven, moet het nieuwe schooljaar eerder beginnen om de opgelopen leerachterstanden in te halen. Dat adviseert de Onderwijsraad aan minister Slob. Ook moeten gemeenten en scholen beter letten op kinderen voor wie het thuis niet veilig is.
Slob had gevraagd om advies over hoe leerlingen van basisscholen, middelbare scholen en het mbo na de coronamaatregelen kunnen worden bijgespijkerd. Volgens de Onderwijsraad moeten scholen zich daar nu al op voorbereiden en moet de overheid ze daarbij begeleiden.
Hoogstwaarschijnlijk dinsdag maakt het kabinet bekend of scholen na de meivakantie weer open mogen. Als dat niet zo is, dan pleit de Onderwijsraad voor het naar voren halen of inkorten van de zomervakantie. "We vragen de minister om daarbij te kijken naar de belangen van kinderen, ouders en leraren", zegt voorzitter Edith Hooge tegen het AD. Ouders willen bijvoorbeeld nog op vakantie kunnen en docenten hebben zorgen over de werkdruk. "Het moet allemaal wel haalbaar zijn."
Volgens Hooge vallen de achterstanden voor de meeste leerlingen nu nog mee. "Als de leeronderbreking langer dan zes weken duurt, worden de problemen groter."
De Onderwijsraad maakt zich vooral zorgen over kinderen voor wie het thuis niet veilig is of die geen begeleiding of een laptop hebben. Deze leerlingen moeten nu al terechtkunnen op scholen, vindt de raad, net als kinderen van ouders met cruciale beroepen.
Ook zouden er zomerscholen moeten komen voor kinderen die niet thuis kunnen leren. "Die moeten niet alleen gericht zijn op leren, maar ook op spelen, cultuur en de sociaal-emotionele ontwikkeling", zegt Hooge.
De raad vindt ook dat gemeenten en scholen beter in de gaten moeten houden hoe het met deze leerlingen gaat. En als dat niet gebeurt, dan moet minister Slob de gemeenten en scholen daarop aanspreken. Ook wordt geadviseerd om extra begeleiding voor deze leerlingen te laten geven door mensen van buiten het onderwijs, zoals zzp'ers die door de coronacrisis geen opdrachten hebben.
De Onderwijsraad adviseert verder om niet alle scholen in één keer weer te openen, maar om dat gefaseerd te doen. Ook moeten leerlingen worden getoetst om te kijken wat hun niveau is. De raad spreekt van een 'intelligente opening-up'.
Leraren zouden zelf het best kunnen bepalen hoe de achterstanden kunnen worden ingehaald. Wel moeten ze advies kunnen krijgen over lesmethoden, zodat ze niet zelf het wiel hoeven uit te vinden. De Onderwijsraad pleit voor één loket waar scholen en leraren terechtkunnen.
Ook moet er na de heropening begeleiding komen bij het verwerken van de tijd waarin kinderen niet naar school konden. "Spreek met de leerlingen over wat ze hebben meegemaakt", aldus Hooge.
Minister Slob zegt in een reactie dat hij aan de slag gaat met de adviezen van de Onderwijsraad en dat deze goed aansluiten bij het kabinetsbeleid. "Zo is er noodopvang voor kinderen waar het thuis niet goed gaat en hebben we afspraken gemaakt om te zorgen dat er laptops zijn voor afstandsonderwijs."
Volgens Slob wordt alles op alles gezet om achterstanden te voorkomen. "Dat doen we samen met de vertegenwoordigende organisaties van leraren, scholen, scholieren en gemeenten."