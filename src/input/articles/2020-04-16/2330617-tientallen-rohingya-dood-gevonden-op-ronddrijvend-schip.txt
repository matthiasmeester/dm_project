Op een schip dat stuurloos ronddobberde op zee heeft de Bengalese kustwacht zeker 24 dode Rohingya aangetroffen. Bijna 400 anderen leefden nog, maar waren uitgehongerd, meldt de kustwacht van Bangladesh.
Het schip was van Myanmar op weg naar Maleisië en dreef al weken rond, zegt de kustwacht. Volgens een woordvoerder zijn de 382 Rohingya twee maanden terug aan hun tocht begonnen.
De nog levende opvarenden worden teruggebracht naar Myanmar. Rohingya komen daarvandaan, maar zijn als moslims een ongewenste etnische minderheidsgroepering in het overwegend boeddhistische land.
In 2017 werden de Rohingya belaagd door het Myanmarese leger. Velen raakten op drift. De meesten kwamen terecht in Bangladesh.
Zo'n 100.000 Rohingya vluchtten naar Maleisië, met illegale papieren of met gammele bootjes. Het meest zuidelijke puntje van Myanmar is nog ruim 600 kilometer verwijderd van Maleisië.