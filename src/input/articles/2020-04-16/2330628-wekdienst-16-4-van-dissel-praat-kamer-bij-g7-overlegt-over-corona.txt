Goedemorgen! Vanmorgen geeft RIVM-directeur Jaap van Dissel zijn wekelijkse briefing aan Tweede Kamerleden. Later op de dag volgt een Kamerdebat over de aanpak van de coronacrisis. Ook de G7 praat over hoe de crisis bestreden kan worden.
Er is vandaag veel zon. Soms trekken wat hoge wolken over. Het wordt 17 graden in het noorden en 23 graden in het zuidoosten. De komende dagen blijft het vrij zonnig, al zijn er vooral zaterdag ook enkele wolkenvelden bij maxima rond 18 graden.
Moet je vandaag de weg op? Hier vind je het overzicht van de werkzaamheden. Check hier de aangepaste dienstregeling voor het spoor.
Nederlanders gaan vergeleken met andere Europeanen relatief nog vaak de deur uit. We gaan weliswaar minder vaak naar ons werk, met het openbaar vervoer en naar de supermarkt, maar die afname is minder fors dan gemiddeld in Europa.
Dat blijkt uit een analyse door de NOS van statistieken die Google sinds kort vrijgeeft. Het gaat om reizen van smartphone-gebruikers die locatiegeschiedenis hebben ingeschakeld, waarmee Google weet waar ze wanneer zijn geweest.
De wielrenners in het stilgelegde peloton zijn blij met de nieuwe rondekalender die gisteren werd gepresenteerd. "Nu we dit weten, kunnen we straks een serieus programma gaan opstellen", zegt Tom Dumoulin, tweede in de Tour de France van 2018. "Ik ben blij dat er nu een poging wordt gedaan het wielerjaar nog voor een deel te redden."
"Dit is het nieuws waar we allemaal op zaten te wachten", zegt viervouding Tour-winnaar Chris Froome. Wout Poels: "Als het allemaal doorgaat is het geweldig. Dat betekent ook dat we tegen die tijd normaler kunnen leven. Alle koersen zijn wel dicht op elkaar, maar het is sowieso een bijzonder jaar."
Fijne dag!