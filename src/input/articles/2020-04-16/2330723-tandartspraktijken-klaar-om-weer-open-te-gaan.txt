Tandartsen en mondhygiënisten zijn klaar om weer open te gaan voor reguliere zorg. Wel onder aangepaste omstandigheden: zo moeten patiënten bij binnenkomst hun handen wassen en zorgen dat ze zo kort mogelijk in de wachtkamer zitten.
Ook moeten praktijken voorkomen dat patiënten deurkrukken, stoelen en tafeloppervlakken aanraken en worden tijdschriften, folders en speelgoed weggehaald. Dat stellen de mondzorgkoepels voor in een leidraad die ze aan het ministerie van Volksgezondheid hebben gestuurd.
De Associatie Nederlandse Tandartsen, NVM-mondhygiënisten, de Organisatie van Nederlandse Tandprothetici en de Koninklijke Nederlandse Maatschappij tot Bevordering der Tandheelkunde adviseerden praktijken eerst om vanaf komende maandag weer open te gaan.
Maar na een "uitdrukkelijk beroep" van minister Van Rijn wachten ze met hun advies tot na de persconferentie van premier Rutte van volgende week dinsdag, zo schrijven ze.
Coronapatiënten en mensen die symptomen hebben die wijzen op covid-19, zijn niet welkom in de praktijken. Ook hun gezinsleden kunnen niet behandeld worden.