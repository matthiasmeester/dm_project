Waterbedrijf Vitens roept klanten op om zo zuinig mogelijk te zijn met water. Volgens het bedrijf is er een forse stijging in het drinkwatergebruik, omdat veel mensen thuiszitten. Maar er zijn ook zorgen over de droogte. De afgelopen jaren riep Vitens in de zomer op om minder water te gebruiken, maar nu gebeurt dat al in april.
Vitens leverde in de eerste twee weken van deze maand een miljard liter drinkwater meer dan in dezelfde periode in 2019. En ook vorige maand werd al een miljard liter meer geleverd dan vorig jaar, een stijging van ongeveer 7 procent. Dat is een piek die Vitens normaal gesproken alleen op warme zomerdagen ziet.
Het mooie weer in combinatie met thuiszitten is volgens het bedrijf de oorzaak van de stijging. "Met het warme weer worden de tuin en het balkon ingericht. Er wordt volop gesproeid met bijvoorbeeld hogedrukreinigers", zegt Vitens-directeur Hannema.
Volgens Hannema heeft de regenachtige winter wel voor een buffer gezorgd. Toch is het advies nu al om zo zuinig mogelijk te zijn met het water. "In de tuin kun je de plantjes water geven met een gieter. Of vul een badje en gebruik dat voor de planten. En maak je tuinmeubels niet schoon met een hogedrukspuit, maar met een emmer en een sopje", adviseert Hannema.
Volgens hem wordt het zuinig omgaan met water een structurele boodschap. "Door de droge zomers van 2018 en 2019 zijn we ons gaan realiseren dat het heel belangrijk is dat we hier bewust mee bezig zijn. Het gaat in dit geval niet alleen om drinkwater, maar ook voor bijvoorbeeld landbouw."
Niet alleen Vitens, dat in Utrecht, Gelderland, Overijssel, Flevoland en Friesland levert, ziet een stijging. Volgens waterbedrijvenkoepel Vewin zien andere drinkwaterbedrijven een soortgelijke tendens, maar wordt die niet als uitzonderlijk gezien. Er zijn ook bedrijven die juist een lichte daling constateren.
Verhalen rond het coronavirus bundelen we op aparte pagina's. Klik hier voor achtergrond- en uitlegverhalen. Klik hier voor onze serie 'In de frontlinie', waarin zorgmedewerkers dagelijks hun verhaal vertellen. Verhalen uit het dagelijks leven zijn hier te vinden. Het belangrijkste sportnieuws is hier verzameld. Klik hier voor antwoorden op vragen rond corona. En hier voor de bijzondere verhalen uit het buitenland.