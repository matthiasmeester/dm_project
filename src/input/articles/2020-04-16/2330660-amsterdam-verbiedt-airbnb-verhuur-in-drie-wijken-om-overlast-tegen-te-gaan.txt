In drie wijken in het centrum van Amsterdam mogen mensen hun eigen woning niet meer verhuren aan toeristen. Met het verbod, dat vooral gaat over de verhuur via Airbnb, wil de gemeente de overlast door toeristen beperken. Het gaat in op 1 juli en geldt in de wijken Burgwallen-Oude Zijde, Burgwallen-Nieuwe Zijde en de Grachtengordel-Zuid.
Volgens wethouder Ivens blijkt uit onderzoek van het Amsterdamse statistiekbureau OIS dat in deze drie wijken buitengewoon veel toeristen zijn, waardoor de leefbaarheid voor bewoners ernstig onder druk komt te staan. "Op straat hebben ze al te maken met de gevolgen van toerisme. Daarom is het van belang dat bewoners in hun eigen woonomgeving geen overlast ervaren."
Voor de 96 overige wijken in Amsterdam hebben bewoners vanaf 1 juli een vergunning nodig om hun woning te mogen verhuren aan toeristen. Zo'n vergunning wordt alleen verstrekt als het huis permanent wordt bewoond en als de woning maximaal dertig nachten per jaar wordt verhuurd, aan maximaal vier personen.
De gemeente sluit niet uit dat het verbod voor de drie wijken in de toekomst wordt uitgebreid naar andere buurten. Het OIS onderzoekt de overlast door toerisme elke twee jaar.
Volgens de gemeente is het aanbod van vakantieverhuur de afgelopen jaren vervijfvoudigd naar 25.000 advertenties per maand op de verschillende verhuurplatforms. Een op de vijftien Amsterdamse woningen heeft ooit gestaan op het populairste platform Airbnb.
Dat geeft veel overlast voor de bewoners, zegt Ivens. "Ruim 80 procent van de bewoners in stadsdeel Centrum ervaart veel of regelmatig overlast door vakantieverhuur. De vaak gehorige Amsterdamse woningen zijn niet geschikt voor toeristisch verblijf en zorgen bijvoorbeeld voor geluidsoverlast wanneer er sprake is van een afwijkend dag- en nachtritme van toeristen."
De invoering van het verbod en de vergunningen zijn een reactie op een uitspraak van de Raad van State. Die bepaalde in januari dat het verboden is om zonder vergunning woonruimte 'te onttrekken aan de woningvoorraad'. Omdat gemeenten hiervoor nog geen vergunningenstelsel hadden, hoefde een Amsterdamse vrouw door deze uitspraak geen boete te betalen voor het illegaal verhuren van haar huis.
Na deze uitspraak kondigde de gemeente Den Haag in maart al aan helemaal geen vergunningen meer af te geven. In de praktijk komt dat erop neer dat vakantieverhuur in de hele stad verboden is.
De boete voor illegale vakantieverhuur in Amsterdam blijft staan op 20.750 euro. Met de invoering van de vergunningen wordt het volgens de gemeente wel makkelijker om hierop te controleren.
Airbnb noemt de Amsterdamse maatregelen illegaal. Volgens het platform is het verbod in strijd met verschillende wetten en is het onduidelijk of Amsterdam de bevoegdheid heeft om deze maatregelen te nemen.
"Om overlast te bestrijden hebben wij een reeks effectieve maatregelen ge√Øntroduceerd die werden verwelkomd door wethouder Ivens", staat in een verklaring van Airbnb. "De Tweede Kamer stemt daarnaast binnenkort over nieuwe landelijke wetgeving over vakantieverhuur met steun van gemeenten en platforms. "