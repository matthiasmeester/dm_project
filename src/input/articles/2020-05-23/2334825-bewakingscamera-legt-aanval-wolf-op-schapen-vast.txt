Opnieuw zijn vannacht drie schapen doodgebeten in de gemeente Heusden. Een schaap is gevlucht en nog niet teruggevonden. Op camerabeelden is te zien hoe een dier, zo goed als zeker een wolf, de dieren rond 04.30 uur opjaagt in een wei in Vlijmen.
"De kleintjes sprongen uit paniek zo door de afzetting", zegt Hans van Helvoort bij Omroep Brabant. Hij heeft een kassencomplex in Vlijmen en stelt weidegebieden beschikbaar voor hobbyboeren.
Bekijk hier de aanval, er komen bloedige kadavers van doodgebeten schapen in voor:
Volgens Van Helvoort zwom het dier door een vijf meter brede sloot, voordat hij de aanval inzette. Van Helvoort heeft meteen melding gedaan. "De politie is erbij geweest. Die zegt dat ze niets kunnen, zolang er geen mens gepakt wordt. In een natuurgebied is een wolf prima, maar we zitten hier vlak bij een nieuwbouwwijk. Dit slaat nergens op!"
De Zuidelijke Land- en Tuinbouworganisatie ZLTO is woedend over de nieuwe aanval van de wolf. Op Twitter wijst de ZLTO erop dat er deze week alleen al 58 schapen in een relatief klein gebied zijn gedood, zowel aan de noord- als aan de zuidkant van de Maas.
Saskia Duives-Cahuzak is voorzitter van de vakgroep schapenhouderij van de Land- en Tuinbouw Organisatie en woont zelf in Vlijmen. Ze is moedeloos van de discussie die deze week is ontstaan met natuurbeschermers: "'Zet de schapen maar binnen', zeggen ze dan. Ik pieker er niet over. Dat is de omgekeerde wereld!"
Duives-Cahuzak wil dat er actie wordt ondernomen. "Ik sta niet voor mijn leden in nu er bijna zestig schapen in een week tijd zijn gedood. Wij zijn er echt klaar mee." Ook de kudde van Duives-Cahuzak is slachtoffer geworden. "Eentje heeft het er overleefd, Aletta heet ze. Ze heeft alleen al twee dagen niet gegeten. Als ze vandaag niet eet, weet ik eigenlijk zeker dat ik haar maandag kan laten inslapen."
Geregeld worden schapen door een wolf doodgebeten. Een schapenhouder krijgt een schadevergoeding voor elk dier waarvan is bewezen dat het is gedood door een wolf.
Volgens Glenn Lelieveld, coördinator van het Wolvenmeldpunt van de Zoogdierenvereniging, staat een schaap niet op het menu van de wolf. "Er is nu een wolf in deze regio, deze heeft honger, komt weide na weide schapen tegen en het is niet duidelijk voor het dier dat de schapen geen voedsel zijn. Een wolf kan schapen wel eten, maar meestal eten ze reeën, herten, zwijnen. Maar die zitten hier nauwelijks."
Hij vindt het daarom van belang dat dierenhouders hun schapen beschermen, door maatregelen te nemen. "Zoals netten met stroomdraden, die door de provincie beschikbaar zijn gesteld. En er zijn ook vrijwilligers actief van Wolf-Fencing Nederland, die gratis willen helpen. Je kunt je voorstellen dat een klap stroom voor een wolf het bericht is, dat die schapen geen goed idee zijn. Als alle dierhouders aan de gang gaan met preventieve maatregelen, denk ik dat de wolf snel wegtrekt."
Het lijkt Lelieveld geen goed idee om de wolf te vangen. "Waar plaats je hem dan? Overal wonen mensen en zitten schapen. En het is juridisch ook een drama, het kan niet zomaar. Er is veel wet- en regelgeving. Op dit moment is de wolf nog heel braaf. Hij rust overdag, mijdt mensen. De wolf wordt gevangen als hij een gevaar is voor de openbare veiligheid, maar daar is nu echt geen sprake van."