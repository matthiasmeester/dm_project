Spoorbeheerder ProRail verwacht dat het spoor bij Hooghalen maandagochtend is hersteld. Gisteren botste op een onbewaakte spoorwegovergang een personentrein tegen een aanhanger van een trekker. Daarbij kwam de 58-jarige machinist van de trein om het leven.
Bij de aanrijding ontstond grote schade aan sporen, de bovenleiding en de trein zelf. De voorste wielen van de trein raakten ontspoord. ProRail meldt dat de trein vannacht weer op het spoor is gezet. Aan het eind van de ochtend wordt de trein naar Amersfoort gebracht met een dieseltrein.
Volgens ProRail moeten drie portalen, 560 dwarsliggers en 300 meter aan spoorstaven hersteld worden voor het treinverkeer weer op gang kan komen. Tot die tijd rijden er bussen tussen Hoogeveen en Assen.
Het ongeluk van gisteren heeft geleid tot veel bedroefde reacties vanuit de spoorwereld, van onder meer machinisten en conducteurs.
Veel spoormedewerkers hebben hun profielfoto op sociale media vervangen door een zwart NS-logo met een kaarsje. NS-topman Roger van Boxtel sprak van een gitzwarte dag. "Dit verlies voelen wij bij NS allemaal", liet hij weten op Twitter.