Het Hooggerechtshof in Brazilië heeft opnames vrijgegeven van een kabinetsvergadering waarover de afgelopen weken ophef is ontstaan in het land. In de video is te zien dat president Bolsonaro zegt dat hij "niet gaat zitten toekijken hoe ze mijn familie naaien".
Kort na die ministerraad van 22 april ontsloeg president Bolsonaro het hoofd van de federale politie, waarop de populaire minister Moro van Justitie opstapte. Die beschuldigt de president ervan dat hij politieonderzoeken naar zijn zoons probeert te beïnvloeden. Een wordt verdacht van corruptie, twee andere onder meer van het op grote schaal verspreiden van misleidende informatie.
"Ik heb al geprobeerd om onze veiligheidsmensen in Rio de Janeiro te vervangen en dat is me niet gelukt", zegt Bolsonaro over de deelstaat waar de politieonderzoeken lopen. "Dat is nu afgelopen. Je denkt toch niet dat ik ga zitten toekijken hoe ze mijn familie naaien, of vrienden van me. Als ik iemand niet mag vervangen (...) dan vervang ik de minister, punt uit."
Bekijk hier de beelden van de vergadering:
In een reactie schrijft Bolsonaro op Facebook dat niets in de video wijst op bemoeienis met de federale politie. "Weer een schijnvertoning ontmanteld." Hij citeert Johannes 8:32: "U zult de waarheid kennen, en de waarheid zal u bevrijden."
De beschuldigingen van Moro leidden tot een onderzoek naar machtsmisbruik door Bolsonaro, wiens populariteit de afgelopen weken afneemt. Dat heeft ook te maken met zijn verzet tegen de strenge coronamaatregelen die de gouverneurs van de deelstaten afkondigden en zijn pogingen om de ernst van de pandemie te bagatelliseren.
Bolsonaro had het bij het begin van de uitbraak nog over een griepje. Nu zijn er meer dan 21.000 Brazilianen aan de gevolgen van het virus overleden en staat het aantal vastgestelde besmettingen op ruim 330.000. Alleen in de Verenigde Staten zijn meer besmettingen geregistreerd.
Vorige week stapte Bolsonaro's minister van Volksgezondheid op omdat hij het niet eens was met diens coronabeleid. Hij was krap een maand minister. Zijn voorganger was door de president ontslagen omdat ook hij kritiek had.