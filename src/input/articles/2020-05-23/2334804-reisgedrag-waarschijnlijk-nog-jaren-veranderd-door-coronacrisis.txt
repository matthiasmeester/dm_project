We zullen waarschijnlijk nog jarenlang anders reizen dan we voor de coronacrisis deden. Althans, daar gaan steeds meer organisaties en bedrijven van uit. De NS denkt pas in 2025 weer net zo veel reizigers te vervoeren als voor de coronacrisis. Schiphol denkt dat de luchtvaart in 2023 weer op het oude niveau zit.
Uit een peiling van de ANWB onder 2100 mensen blijkt dat ruim een derde (36 procent) verwacht ook na de coronacrisis vaker met een eigen vervoermiddel te zullen reizen. Ze vinden het te druk in het openbaar vervoer. De angst voor besmetting met een eventueel nieuw virus blijft ook op de lange termijn bestaan, blijkt uit de peiling.
De NS denkt veel minder passagiers te vervoeren als gevolg van de economische krimp, de toename van thuiswerken en de groei van alternatieven zoals de e-bike. Het spoorbedrijf houdt rekening met een omzetverlies van 4,7 miljard euro tot 2025.
Uit de peiling van de ANWB komt ook de fiets als alternatief voor het openbaar vervoer naar voren. 27 procent van de ondervraagden denkt ook na de crisis vaker met de fiets te gaan. 17 procent denkt vaker de auto te pakken.
Ook in andere landen blijkt de populariteit van de fiets enorm te stijgen. Zo is in Italië vooral de elektrische fiets aan een opmars bezig. Londen stimuleert het gebruik van de fiets om te voorkomen dat de ondergrondse overvol raakt. De stad heeft een nieuwe kaart met fietsroutes online gezet. En Parijs gaat 50 kilometer fietspad aanleggen.
Nieuwe gewoonten, zoals vaker op de fiets stappen, kunnen ook op de lange termijn effect hebben op ons reisgedrag, zegt ook Marije Hamersma, onderzoeker van het Kennisinstituut voor Mobiliteitsbeleid. Begin april deed zij onderzoek naar veranderingen in het reisgedrag van mensen door de coronacrisis.
"Mensen hebben de afgelopen tijd een alternatief moeten zoeken voor het openbaar vervoer en zijn meer thuis gaan werken. Daar raken ze aan gewend, en dat is een van de factoren waardoor mensen structureel van gedrag kunnen veranderen", zegt Hamersma.
Uit het onderzoek van het Kennisinstituut voor Mobiliteitsbeleid bleek dat de grote meerderheid verwachtte na de coronacrisis weer terug te gaan naar de situatie van daarvoor (80 procent). Maar toen zeiden mensen ook al dat ze verwachtten vaker te gaan lopen of fietsen (20 procent), en minder te gaan vliegen (20 procent).
"Hoe langer de beperkingen aanhouden, hoe groter de kans dat de verandering blijvend is", zegt Hamersma. Dat is ook een mogelijke verklaring voor het verschil met de verwachtingen van de ANWB. Dat onderzoek is later uitgevoerd. In juni doet het Kennisinstituut voor Mobiliteitsbeleid het onderzoek opnieuw, om te kijken of er al veranderingen in de verwachtingen zitten.
Uit een enquête van VNO-NCW Noord onder 300 bedrijven blijkt dat bijna de helft daarvan denkt dat thuiswerken ook in de toekomst een rol blijft spelen.
Of het ook drukker wordt op de snelweg, omdat mensen minder vaak de trein pakken, is niet duidelijk. Het kan ook zijn dat ze vaker thuis werken. "Mensen merken dat dat goed gaat, en dat kan betekenen dat mensen dat na de crisis deels blijven doen", zegt Hamersma.
Intussen zien fietshandelaren de vraag stijgen, vooral naar elektrische fietsen. "Mensen bellen het hele land af om te horen of een fiets nog ergens voorradig is", zegt Peter Macco, eigenaar van een fietswinkel. "Levertijden lopen op tot zes maanden, of soms wel acht maanden." En wie eenmaal een fiets heeft aangeschaft, wil daar misschien ook op de lange termijn meer gebruik van blijven maken.