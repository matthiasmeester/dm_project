In de hal van station Rotterdam Centraal is gisteravond rond 22.00 uur een jongen van 17 gestoken. Hij raakte gewond aan zijn rug en werd ter controle naar het ziekenhuis gebracht. Na behandeling kon hij weer naar huis.
In de buurt van het station hield de politie twee jonge vrouwen aan, van 17 en 18 jaar. Zij worden verdacht van betrokkenheid bij de steekpartij.
Korte tijd later meldde een derde verdachte zich op het politiebureau. De 17-jarige jongen werd aangehouden en vastgezet. Hij wordt gezien als degene die heeft gestoken.
De politie vermoedt dat er een ruzie aan het steekincident vooraf is gegaan.