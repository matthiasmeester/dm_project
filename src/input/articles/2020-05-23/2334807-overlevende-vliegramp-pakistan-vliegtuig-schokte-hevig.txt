Een van de overlevenden van een Pakistaanse vliegtuigcrash zegt dat de piloot via de intercom had gemeld dat de landing "lastig" kon gaan worden. Tegen persbureau AP zegt hij dat hij dacht dat het turbulentie was toen het vliegtuig plotseling "hevig schokte" en een draai maakte.
Het laatste wat hij zich kan herinneren, is dat hij wakker werd in chaos. "Ik zag zo veel rook en vuur. Ik hoorde mensen huilen." Uiteindelijk kon hij uit het puin kruipen, werd hij gevonden en snel in een ambulance gelegd.
Het is tot nu toe onduidelijk waardoor het passagiersvliegtuig neerstortte, daar wordt onderzoek naar gedaan.
In totaal kwamen 97 van de 99 inzittenden om toen het Pakistaanse vliegtuig gisteren neerstortte op een woonwijk in Karachi. Regionale gezondheidsautoriteiten zeggen dat negentien slachtoffers zijn ge√Ødentificeerd.
Van de twee mannen die de crash overleefden is de toestand stabiel. De een heeft brandwonden over ruim een derde van zijn lichaam en de ander heeft vier botbreuken.
Elf bewoners van de woonwijk zijn gewond geraakt. Hun gezondheidstoestand is stabiel. Volgens de burgemeester van Karachi zijn zeker vijf huizen verwoest.
Het vliegtuig van Pakistan International Airlines, een Airbus 320, stortte gisteren vlak voor de landing neer in de grootste stad van Pakistan. Het toestel was twee uur eerder vertrokken uit Lahore.
Een ooggetuige zegt tegen Pakistaanse media dat het toestel al in brand stond voor de crash. Een ander zegt dat het vliegtuig een telefoonmast raakte en daarna op huizen neerkwam.
De piloot had de verkeersleiding gemeld dat het toestel technische problemen had, zegt een woordvoerder van de luchtvaartmaatschappij. Hij zou hebben gezegd dat de motoren waren uitgevallen en een noodoproep hebben gedaan.