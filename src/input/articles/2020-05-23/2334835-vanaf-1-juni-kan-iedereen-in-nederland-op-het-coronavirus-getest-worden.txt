De ommezwaai in het Nederlandse testbeleid gaat volgende week van start: waar nu nog alleen specifieke groepen zoals zorgpersoneel en leraren worden getest, is die mogelijkheid er op 1 juni voor iedereen.
Het betekent dat iedereen met corona-achtige klachten zich vanaf eind volgende week kan melden. Een afspraak maken bij de GGD moet via een speciaal telefoonnummer dat komende week via een publiekscampagne wordt verspreid.
"De eerste tests zullen op 1 juni, Tweede Pinksterdag, worden afgenomen", zegt Sjaak de Gouw, GGD-directeur en portefeuillehouder infectieziektebestrijding tegen de NOS.
Bij de GGD Rotterdam-Rijnmond zijn ze al druk met de voorbereidingen voor meer testcapaciteit en contactonderzoek:
Het ministerie van Volksgezondheid zei al in juni te willen beginnen met het testen van iedereen met klachten. Het streven daarbij was 1 juni. Die startdatum wordt dus gehaald, zegt de GGD-directeur.
Of je zo'n test ook echt nodig hebt, bepaal je straks zelf. Met zelfs de minste klachten van verkoudheid of koorts kan je al voor een test naar de GGD. "Er komt geen arts aan te pas en er is niemand die je tegenhoudt", zegt De Gouw. De uitslag van de test volgt 24 uur na afname.
Hij benadrukt dat een test wel zin moet hebben. "Het heeft dus geen zin om te komen als je geen enkele klacht hebt, of als je klachten hebt die niets te maken hebben met verkoudheid."
In hoeverre één keer hoesten of niezen al voldoende is om getest te worden, moet iedereen zelf bepalen, zegt een woordvoerder van het ministerie van Volksgezondheid. "Iedereen moet bij zichzelf te rade gaan met de vraag: zijn dit klachten die passen bij covid-19? Zo ja, dan kun je getest worden".
Bron: thuisarts.nl
Zelfs getest worden zonder klachten is straks in principe mogelijk, al benadrukt ook het ministerie dat dit geen zin heeft. De test die bij de GGD wordt afgenomen laat zien of je op dat moment besmet bent met het virus en niet of je eerder besmet bent geweest.
Je laten testen mag zo vaak als je wilt en kost niets. Alle kosten voor de GGD'en en laboratoria worden betaald vanuit het budget voor openbare gezondheidszorg en komen daarmee voor rekening van de staat.
De mogelijkheid om straks zonder tussenkomst van een bedrijfsarts of huisarts te bellen voor een afspraak is voor mensen met milde klachten. De GGD roept mensen met ernstige en acute klachten op om wel eerst de huisarts of ziekenhuis te bellen. Dat geldt ook voor zeer kwetsbare patiënten.
Bij een positieve testuitslag volgt twee weken thuisisolatie en een bron- en contactonderzoek. Dat gebeurt om te achterhalen waar de besmetting is opgelopen en met wie er nadien contact is geweest.
Er is per 1 juni voldoende testcapaciteit om dagelijks 30.000 tests af te nemen. Dit aantal is volgens berekeningen van het RIVM voldoende om iedereen met klachten te kunnen testen. Er wordt van uitgegaan dat tussen de 2 en 8 procent van de tests positief zal zijn er dus 600 tot 2400 bron- en contactonderzoeken per dag moeten volgen.
Als het heel druk wordt, kan het volgens De Gouw voorkomen dat iemand een dag moet wachten om getest te worden.
Het testen van iedereen met klachten moet het ook mogelijk maken om sneller te sturen op nieuwe besmettingen. Om die reden wil het ministerie dat mensen zich bij klachten zo snel mogelijk melden voor een test. Wie klachten krijgt is immers gemiddeld een week eerder al besmet. Het is de bedoeling dat door het testen nieuwe brandhaarden snel in beeld komen.
In gesprek met de NOS noemt de hoofdmodelleur van het RIVM het testen en opsporen van nieuwe besmettingen bovendien cruciaal om een tweede golf in het najaar te voorkomen.
Om te testen of je besmet bent wordt gebruik gemaakt van een zogenoemde PCR-test. Met een wattenstaaf wordt een uitstrijkje uit de neus en keel genomen. Het genetische materiaal wordt vervolgens getest in een laboratorium.
Om te testen of je besmet bent geweest wordt gebruikt gemaakt van een serologische test. Er wordt dan bloed afgenomen om te kijken of er antistoffen tegen het coronavirus in het bloed zitten.
Bron: RIVM
Verhalen rond het coronavirus bundelen we op aparte pagina's. Klik hier voor achtergrond- en uitlegverhalen. Klik hier voor onze serie 'In de frontlinie', waarin zorgmedewerkers dagelijks hun verhaal vertellen. Verhalen uit het dagelijks leven zijn hier te vinden. Het belangrijkste sportnieuws is hier verzameld. Klik hier voor antwoorden op vragen rond corona. En hier voor de bijzondere verhalen uit het buitenland.