Met een vertraging van een paar maanden haalt Damen Shipyards alsnog miljarden euro's binnen voor de bouw van vier fregatten. De nieuwe schepen gaan varen voor de Duitse marine.
In januari leek het er al op dat Damen de marineorder binnen had. Maar de Duitse scheepswerf German Naval Yards in Kiel spande toen een klachtenprocedure aan. De enig overgebleven concurrent drong er bij de rechter op aan de opdracht te annuleren. Vorige week trok de rivaal de klacht in.
"Met meer dan 14.000 pagina's en een geweldig scheepsontwerp kan Damen nu door als winnaar", zegt directeur Richard Keulen bij Omroep Zeeland.
Zo komt de order voor de vier grootste fregatten die de Duitse marine ooit heeft laten bouwen in Nederland terecht. Hoewel Keulen dat direct nuanceert: Damen werkt als hoofdaannemer samen met een Duitse partner. De fregatten worden bovendien voor een groot deel gebouwd in Duitsland. "Zo kan ook de Duitse economie meeprofiteren", aldus de directeur.
Daarnaast werkt Damen samen met de Franse multinational Thales, die elektronische systemen en radars gaat leveren voor de fregatten.
De order gaat ook bij Damen Shipyards in Nederland nieuwe banen opleveren, verwacht Keulen. Zoals op de werf in Vlissingen, waar eerder al voorbereidingen voor het project zijn getroffen.
"We gaan meer projectleiding, nog meer ingenieurs, buitenlandteams (met Duitse partners), inkopers en planners inzetten," zegt de directeur. Hij schat dat het in eerste instantie om tientallen nieuwe banen gaat, mogelijk oplopend tot meer dan honderd. Volgens Keulen zijn de banen tot twaalf jaar gewaarborgd.
De enige hobbel die nu nog te nemen is, is parlementaire goedkeuring van het miljardenproject in Duitsland. "We verwachten dit binnen enkele weken, in elk geval voor de zomer. Dan kan daarna met de klant, het Duitse ministerie van Defensie, een contract worden voorbereid en ondertekend."