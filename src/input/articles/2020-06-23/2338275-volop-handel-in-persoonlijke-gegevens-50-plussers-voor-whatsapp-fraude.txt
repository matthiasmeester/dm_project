Criminelen handelen volop in persoonlijke gegevens van 50-plussers, bedoeld om mensen op te lichten via WhatsApp-fraude. Dat meldt RTL Nieuws. Volgens RTL is een flink deel van de gegevens afkomstig uit callcenters; medewerkers daarvan zouden de informatie verkopen. Die wordt door de criminelen aangevuld met bijvoorbeeld informatie over kinderen of activiteit op sociale media.
De informatie wordt op criminele fora en in chatgroepen aangeboden aan WhatsApp-fraudeurs, die via de chatdienst een bekende imiteren en zo om geld vragen. Meestal wordt er gevraagd snel het geld over te maken, omdat er zogenaamd sprake is van een noodsituatie. Hoe meer de fraudeur weet over een doelwit, hoe groter de kans dat de oplichting slaagt.
De Fraudehelpdesk ziet steeds vaker WhatsApp-fraude:
Hoe meer informatie het 'oplichtingspakket' bevat, hoe meer geld criminelen voor de persoonlijke informatie vragen: van 25 cent per potentieel slachtoffer tot 2 euro.
Uit chatgesprekken blijkt dat 50-plussers het favoriete doelwit zijn van de criminelen, omdat ze vaker kinderen en meer geld hebben en er sneller in trappen. Op papier zijn ze daardoor eerder geneigd geld over te maken.
De callcenterbranche reageert geschokt op de bewering dat callcentermedewerkers mogelijk persoonlijke informatie verkopen aan oplichters. "Ik kan me er niks bij voorstellen dat dit gebeurt", zegt Ronald van Schijndel namens de Werkgeversvereniging voor Facilitaire Contactcenters tegen RTL.
"Als we daar medewerkers op zouden betrappen, zijn daar strikte protocollen voor. De directie en de opdrachtgever worden op de hoogte gesteld en zo nodig wordt aangifte gedaan."
In de coronacrisis is het aantal meldingen van WhatsApp-fraude aanzienlijk toegenomen. "De aanvallers worden steeds beter, waardoor veel mensen er intrappen", zei Marloes Kolthof van de Fraudehelpdesk eind vorige maand nog. "En we denken dat de coronacrisis zeker meespeelt, ook omdat je toch wat minder makkelijk bij elkaar langsgaat en er meer via de digitale weg moet."