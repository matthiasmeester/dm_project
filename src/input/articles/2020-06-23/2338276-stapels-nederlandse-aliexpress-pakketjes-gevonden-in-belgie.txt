In de Belgische stad Luik zijn bij een verlaten vrachtwagen vele honderden AliExpress-pakketjes gevonden, die onderweg waren naar Nederland.
In video's die ontdekker Jan van der Kraan uit Sittard op zijn Facebookpagina heeft gezet, is een opengereten vrachtwagen te zien zonder nummerbord, omringd door grote stapels dozen en verpakkingen.
"Het eerste wat we zagen was een voorbinddildo", vertelt hij. Ook trof hij zaken als grote gepersonaliseerde fotocadeaus, nepplanten en speelgoed aan.
Het merendeel moest naar Nederland, maar de Nederlander en zijn vrienden zagen ook Duitse pakketjes. Van der Kraan vermoedt dat de vrachtwagen gestolen is.
Toen de Limburger en zijn vrienden ernaartoe liepen, zag hij mannen die pakketjes openden. "Toen ze ons met onze camera aan zagen komen, renden ze gauw weg."
Van der Kraan doet aan Urban Exploring: het bezoeken en vastleggen van verlaten plekken zoals oude restaurants of verwaarloosde fabrieken. Op de weg terug van een verlaten fabriek zag hij de vrachtwagen.
De politie van Luik heeft inmiddels contact opgenomen met Van der Kraan voor meer informatie. Ook heeft iemand van AliExpress contact met hem gezocht.
Hij zegt zelf niets mee te hebben genomen uit de stapel. Dat gaat tegen de erecode in van de urban explorer, laat hij weten.
Volgens de Autoriteit Consument en Markt is de online verkoper verplicht het product netjes af te leveren. Pas op het moment van levering gaat het risico over op de consument. "Als er dus iets misgaat tijdens het transport, kan de consument de verkoper aanspreken als er niet geleverd wordt", vertelt een woordvoerder.
"De consument kan 'nakoming verlangen': dat is verzoeken dat het product alsnog geleverd wordt. Of je kunt de koopovereenkomst ontbinden als er niet binnen uiterlijk 30 dagen geleverd is of een langere termijn als dat afgesproken is."