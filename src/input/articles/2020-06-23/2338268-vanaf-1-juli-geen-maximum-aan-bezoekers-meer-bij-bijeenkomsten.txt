Vanaf 1 juli gelden er geen beperkingen meer op het aantal aanwezigen bij bijeenkomsten, zolang er maar 1,5 meter afstand wordt gehouden en er een gezondheidscheck wordt gedaan. Haagse bronnen zeggen dat het kabinet dat morgen bekend gaat maken.
Nu geldt vanwege de coronamaatregelen nog dat maximaal 30 mensen bij elkaar mogen komen. Oorspronkelijk was het de bedoeling dat dat aantal vanaf volgende week naar 100 zou gaan, maar volgens de bronnen gaat het kabinet nu al verder.
Voor bijeenkomsten binnen gaat gelden dat er een onbeperkt aantal mensen aanwezig mag zijn, zolang er van tevoren maar gevraagd wordt naar de gezondheid van de bezoekers, een zogeheten triage. Daarnaast mogen er geen opstoppingen ontstaan bij de deur. Kan dat allemaal niet, dan geldt een maximum van 100.
Ook voor bijeenkomsten in de buitenlucht worden de mogelijkheden verruimd. Als daar voldoende afstand wordt gehouden en een triage wordt gehouden, gelden er ook geen beperkingen meer. Zonder de triage geldt een maximum van 250 aanwezigen.
Het is goed nieuws voor onder andere theaters, bioscopen en kerken. Daar mogen nu niet meer dan 30 mensen naar binnen, terwijl er wel vaak ruimte is voor meer, ook met de nodige afstand. Ook voor horecagelegenheden, uitvaarten en bruiloften betekent het een belangrijke versoepeling.
"Het kabinet vindt dit verantwoord", zegt politiek verslaggever Ron Fresen. "Het aantal besmettingen is heel laag. En het kabinet ziet ook dat het draagvlak voor de beperkingen aan het afnemen is, omdat mensen de strengheid ervan niet meer begrijpen. Met deze versoepeling hopen ze te laten zien dat er weer veel kan in ons land, er is meer vrijheid, maar nog wel op 1,5 meter afstand."
Voor alle bijeenkomsten wordt reserveren verplicht. Dat is noodzakelijk om bij een eventuele uitbraak van het virus snel bron- en contactonderzoek te kunnen doen.
Wat de versoepelingen betekenen voor grote evenementen, zoals feesten en voetbalwedstrijden, is nog niet helemaal duidelijk. Organisatoren daarvan kunnen vanaf 1 juli weer een vergunning aanvragen. Burgemeesters beslissen daar dan over. Het zal nog wel enige tijd duren voordat de eerste vergunningen zijn verleend, want organisatoren moeten wel aantonen dat ze zich aan de corona-eisen houden. Volgens de bronnen is het niet de bedoeling dat er nu ineens weer grote popfestivals gehouden worden, maar een klassiek concert in een park zou wel weer moeten kunnen.
In de Brabanthallen in Den Bosch zijn ze al klaar voor het ontvangen meer mensen: 