De straf van Michael P, die veroordeeld is voor het doden en verkrachten van Anne Faber, is met vier maanden verminderd. De Hoge Raad heeft dat beslist nadat P. en zijn advocaten in cassatie waren gegaan tegen de straf.
Volgens voorzitter Willem van Schendel van de Hoge Raad der Nederlanden heeft het hof een fout gemaakt door geen strafvermindering toe te passen vanwege het geweld dat is gebruikt bij de arrestatie van P. Die liep daarbij letsel op, onder meer een schouderbreuk.
Omdat de Hoge Raad de strafzaak niet wilde terugverwijzen naar het hof heeft de Raad nu zelf de gevangenisstraf aangepast naar 27 jaar en 8 maanden plus tbs:
De familie van Anne Faber zegt "elke dag strafvermindering als een klap in het gezicht" te ervaren. "De 'hardhandige aanhouding' van P., de reden voor de strafvermindering, had alles te maken met het vinden van zijn DNA op Annes jas, de gruwelijke daden die hij eerder pleegde en het feit dat Anne mogelijk nog in leven was. Deze omstandigheden zouden bepalend moeten zijn om geen strafvermindering te geven. Volgens ons biedt de wet (zoals beschreven in de conclusie van de procureur-generaal) ook die ruimte."
Michael P. werd op 17 juli 2018 door de rechtbank Midden-Nederland tot 28 jaar en tbs veroordeeld voor het verkrachten en doden van Anne Faber. Vorig jaar werd dat vonnis in hoger beroep door het gerechtshof in Arnhem bevestigd. P. en zijn advocaten gingen daarop tegen de uitspraak in cassatie.
Faber verdween in september 2017 tijdens een fietstocht in de buurt van Den Dolder, waar P. vastzat voor zedendelicten en waar hij werd behandeld. Tijdens een verlof sloeg hij toe. Het lichaam van Faber werd twee weken later op zijn aanwijzingen door de politie gevonden.
In mei adviseerde de advocaat-generaal bij de Hoge Raad dat de veroordeling van P. in stand kan blijven. Wel ging hij mee in de cassatieklacht van de verdediging dat niet voldoende is gemotiveerd waarom de hardhandige arrestatie van P. niet is meegewogen in de strafmaat.
Bij de aanhouding van Michael P. is er gedreigd met geweld en geweld gebruikt. Verder is hem toen niet verteld dat hij het recht had om te zwijgen. Het gerechtshof stelde eerder vast dat daarmee de rechten van P. zijn geschonden en dat dit een onherstelbaar vormverzuim is. Maar het hof verbond aan deze conclusie geen gevolgen voor de strafoplegging, bijvoorbeeld door P. een lagere straf te geven.
De advocaat-generaal vond dat het hof onvoldoende duidelijk heeft gemaakt waarom dat niet is gebeurd en adviseerde daarom de uitspraak op het punt van de strafoplegging te vernietigen en opnieuw te laten beoordelen.