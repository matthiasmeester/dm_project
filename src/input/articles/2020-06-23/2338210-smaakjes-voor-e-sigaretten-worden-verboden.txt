Smaakjes als aardbeienijs en hazelnootpasta voor e-sigaretten worden verboden. Op die manier moeten e-sigaretten minder aantrekkelijk worden voor jongeren, schrijft staatssecretaris Blokhuis aan de Tweede Kamer. Volgens hem gebruiken veel jongeren de e-sigaret als opstapje naar het roken van gewone sigaretten.
Blokhuis liet onderzoek doen door het Trimbos-instituut, dat vorige maand meldde dat e-sigaretten schadelijker voor de gezondheid zijn dan gedacht, en dat jongeren ze aantrekkelijk vinden vanwege de smaakjes. "Uit voorzorg moet het gebruik van de rookwaar worden ontmoedigd", luidde het advies.
"De nieuwe inzichten bevestigen dat de rookvrije generatie die er aankomt ook een e-sigaretvrije generatie moet zijn", zegt Blokhuis. "Voor e-sigaretten met allerlei verleidelijke, exotische smaakjes is daarin geen plaats."
Om een rookvrije generatie te bevorderen, worden ook verhittingsapparaten voor tabak, zoals de IQOS, wettelijk aan banden gelegd, aldus Blokhuis. Hierdoor gaan voor deze apparaten dezelfde regels gelden als voor andere rookproducten zoals sigaretten. Dat betekent onder meer een leeftijdsgrens, een uitstalverbod en een reclameverbod.