Voor Geertje French uit Beverwijk is het nog nauwelijks te bevatten. Ze heeft een eerste druk van Historie van mejuffrouw Sara Burgerhart gekregen uit een erfenis. Het boek dateert uit 1782 en wordt beschouwd als de eerste moderne Nederlandse roman. "Toen ik het boek opensloeg en de eerste pagina zag, ging mijn hart sneller kloppen."
Vorige week ontdekte French het boek in een archief dat ze had geÃ«rfd van haar overleden vriendin, die ook bekend was als schrijver in de regio Beverwijk. Tot haar grote verbazing stuitte ze op het boek. "Zelfs de Koninklijke Bibliotheek heeft geen kopie", vertelt ze trots aan NH Nieuws. "Het is van onschatbare waarde. En ik hoop het aan een heleboel mensen te kunnen laten zien."
Het boek gaat over een weesmeisje dat zoekt naar liefde en geluk. Volgens French is het een baanbrekend boek over de ontwikkeling van de vrouw. "Het is een bijzonder boek dat in briefvorm is geschreven. Iedereen zou het moeten lezen en bekijken."
Ze erft niet alleen het boek van haar vriendin, maar ook het beheer van het schrijvershuisje van Betje Wolff en Aagje Deken. Dat staat op het terrein van een Beverwijks zorgcentrum. Het boek van bijna 240 jaar oud wordt ook in het huisje geplaatst en gaat niet naar een museum. "Het is belangrijk voor Beverwijk, en voor het huisje. Zodat we het verhaal hier kunnen blijven vertellen", zegt French.
Sara Burgerhart, de hoofdpersonage in het boek, is een van de nieuwe toevoegingen in de Canon van Nederland. De lijst van vijftig 'vensters' vat belangrijke historische thema's samen en dient als inspiratie voor het Nederlandse geschiedenisonderwijs. De lijst bestaat uit vijftig figuren en verschijnselen en in de nieuwe versie zijn tien daarvan vervangen.
Correctie door de redactie: Anders dan de eigenaresse van het boek tegen NH Nieuws stelt, heeft de Koninklijke Bibliotheek wel degelijk enkele exemplaren van de roman in de collectie, zo heeft de KB laten weten.