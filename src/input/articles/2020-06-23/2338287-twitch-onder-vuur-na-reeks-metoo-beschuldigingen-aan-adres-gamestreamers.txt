Gamestreamdienst Twitch ligt onder vuur, omdat te weinig actie zou worden ondernomen tegen #MeToo-aantijgingen. De afgelopen dagen deelden meerdere gebruikers van het platform hun ergernis over hoe Twitch omgaat met meldingen van vrouwen en meisjes die seksueel zouden zijn misbruikt of lastiggevallen door populaire Twitch-streamers.
Die werden niet afgehandeld of werden zelfs lacherig afgedaan door Twitch-topman Emmett Shear. "Terwijl hij wist dat er een probleem was", twitterde muziekstreamer Starling op basis van een opmerking die Shear vorig jaar zou hebben gemaakt in een bijeenkomst over de koers van het bedrijf.
Twitch is een soort YouTube voor gamers. Via de dienst zenden gamers live hun gamesessies uit, vaak voorzien van eigen commentaar. De afgelopen jaren is het platform, dat sinds 2011 bestaat, snel gegroeid. In 2014 kocht Amazon Twitch voor bijna een miljard dollar. De populairste gamers verdienen via Twitch miljoenen euro's, onder meer door sponsordeals.
Vanwege de ophef plaatste Twitch gisteren een verklaring op Twitter, waarin het benadrukt beschuldigingen van seksueel misbruik "extreem serieus" te nemen en de accounts van beschuldigde gebruikers onder de loep te nemen samen met de autoriteiten.
Topman Shear deelde vandaag daarnaast een interne mail waarin hij zijn eigen personeel oproept #MeToo-ervaringen vooral te melden.
Ook sprak Shear zijn bewondering uit voor degenen die hun verhaal durfden te delen. Daarmee doelde hij op de reeks recente ontboezemingen, die de kritiek op Twitch hebben aangezwengeld en wijzen op een structureel probleem in de wereld van het gamestreamen.
Zo beschuldigen twee ex-vriendinnen van streamer en youtuber Tom Cassell, die onder de naam Syndicate op YouTube en Twitch bij elkaar opgeteld bijna 13 miljoen volgers heeft, hem van seksueel misbruik en verkrachting.
De vrouwen deelden afgelopen weekeinde hun ervaringen. Een van hen, gamestreamer Natalie Casanova, zegt dat Cassell haar in 2016 tegen haar wil vasthield tijdens de seks. De volgende ochtend moest ze met een medewerker van Cassell een morning-afterpil kopen.
Een andere ex van de streamer, Kaitlin Witcher, reageerde via een reeks video's op Twitter op de ontboezeming van Casanova, waarin ze vertelt over een soortgelijke ervaring uit 2012.
Cassell reageerde zondag via Twitter op de aantijgingen, die volgens hem "vals" zijn. "Ik ben in shock", om daaraan toe te voegen dat hij "in de komende dagen" met een uitgebreidere verklaring zal komen.
In navolging van Casanova deelden de afgelopen dagen meer vrouwen #MeToo-ervaringen met gamestreamers. Zo werd zondag gamestreamer HenryG door een ex beschuldigd van seks zonder wederzijdse toestemming en "verbaal, emotioneel en mentaal misbruik".
Een andere Twitch-streamer, SayNoToRage (bijna 200.000 volgers op het platform), bood zaterdag in een YouTube-video zijn excuses aan voor zijn "roekeloze en egoïstische gedrag" nadat zeker vijf vrouwen hem hadden beschuldigd van het maken van ongepaste avances.
Vanwege de reeks aantijgingen en de kritiek op het handelen van Twitch roepen gebruikers via de actie #TwitchBlackout op om morgen uit protest niet te livestreamen.
Onder anderen de Nederlandse streamer Mathia, die ruim 40.000 volgers heeft op Twitch, zal daaraan meedoen. "Ook in de Nederlandse scène zijn er predators", twitterde ze vandaag op basis van eigen ervaringen. "Ik schaam me dat het me is overkomen en ik schaam me dat ik het niet online durf te vertellen. Misschien ooit, misschien nooit."
Heb jij ook ervaringen op dit gebied of wil jij je verhaal delen? Stuur een mail naar nosstories@nos.nl of stuur een DM naar ons Instagramaccount.