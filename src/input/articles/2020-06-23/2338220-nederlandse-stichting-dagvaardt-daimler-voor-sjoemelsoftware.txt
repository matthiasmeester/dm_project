Een Nederlandse stichting spant een rechtszaak aan tegen de Duitse autobouwer Daimler AG en ook tegen twee importeurs en 21 dealermaatschappijen. Daimler AG is eigenaar van onder meer Mercedes-Benz.
Volgens de stichting zit er sjoemelsoftware in bijna alle dieselmodellen van Mercedes-Benz die tussen 2009 en 2019 zijn gemaakt, in zowel de personenauto's als de bestelbussen. Die software zou met gewone uitstoottests niet te traceren zijn.
Bij een Duits onderzoek waar de stichting, de Diesel Emissions Justice Foundation (DEJF), zelf opdracht voor gaf, zou de manipulatie wel aan het licht zijn gekomen. Het onderzoeksverslag is aan de dagvaarding toegevoegd.
"Op geraffineerde wijze heeft Mercedes systemen gemanipuleerd waardoor de auto's door de emissietesten konden komen", zegt directeur Hendriks van de claimstichting. "We hebben het bedrijf gevraagd om een oplossing, maar niet gekregen. Daarom starten we nu een procedure."
De stichting roept Europese automobilisten die denken gedupeerd te zijn, zich te melden.
Het Financieele Dagblad schreef als eerste over de dagvaarding en berekende dat de schade voor Daimler alleen al in Nederland tot ten minste 100 miljoen euro kan oplopen.
Daimler bevestigt dat het contact met de stichting heeft gehad, maar zegt niets verkeerd te doen. De claims zouden ongegrond zijn en daarom wil het bedrijf niet onderhandelen over compensatie.