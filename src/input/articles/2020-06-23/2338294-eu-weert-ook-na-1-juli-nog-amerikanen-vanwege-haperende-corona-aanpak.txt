De Europese Unie wil ook na 1 juli bezoekers vanuit de VS weren. Dat schrijft de krant The New York Times op basis van voorstellen die in Brussel op tafel liggen. De VS hoort bij de landen die in de ogen van de EU de corona-uitbraak nog niet voldoende onder controle hebben.
Sinds half maart worden niet-EU-burgers, onder wie Amerikanen, geweerd aan de Europese grenzen. Die maatregel geldt tot zeker eind deze maand en de EU had al aangegeven het besluit over verlenging te laten afhangen van de situatie per land. De EU blijft zodoende waarschijnlijk ook bezoekers uit BraziliÃ« en Rusland - twee andere landen die nog altijd zwaar worden getroffen door het virus - weren.
Overigens zegt een bron in Brussel tegen persbureau Reuters dat er nog geen complete lijst van landen is wiens inwoners niet welkom zijn. Het zou alleen nog over de criteria gaan die de EU wil hanteren. Eerder al werd vastgesteld dat landen covid-19 net zozeer onder controle moeten hebben als het gemiddelde in de EU, dat er beperkende maatregelen moeten gelden voor reizen en dat landen op hun beurt bereid zijn reizigers uit de EU toe te laten.
Over de criteria wordt morgen in Brussel overlegd, zonder dat duidelijk is of daar besluiten uit voortkomen.
Voor Europeanen geldt andersom sinds 12 maart een inreisverbod naar de VS, dus ook voor bijvoorbeeld toeristen of mensen die op familiebezoek willen. Dat verbod geldt tot eind dit jaar. Daarnaast kondigde president Trump dinsdag aan de periode dat buitenlandse werknemers geen visum kunnen krijgen voor de VS te verlengen tot het eind van dit jaar.
Het gaat om visa die in het buitenland worden verstrekt aan mensen die voor bepaalde tijd in Amerika aan het werk willen. Volgens Trump stelt hij daarmee banen veilig voor Amerikanen in de nasleep van de coronacrisis: bronnen binnen de regering zeggen dat de maatregel voor ruim een half miljoen mensen werk kan opleveren.
Het besluit treft onder meer grote techbedrijven, die vaak op grote schaal buitenlandse werknemers aannemen op grond van hun specifieke kennis en vaardigheden. In de regeling is daarnaast geen uitzondering gemaakt voor journalisten uit de EU, die een visum nodig hebben om te kunnen werken in de VS. Dit schrijft radiozender BNR op basis van bronnen en een bevestiging van de Amerikaanse ambassade in Den Haag.
Of dat betekent dat Nederlandse journalisten in het najaar niet naar de VS kunnen reizen om daar verslag te doen van de Amerikaanse presidentsverkiezingen moet nog blijken. Veel van hen hebben al een visum aangevraagd en gekregen, en Europese journalisten die op dit moment al in de VS verblijven mogen gewoon in het land blijven.
Correspondent Marieke de Vries wijst erop dat president Trump graag in de belangstelling staat. "Als deze president ergens gelukkig van wordt, is het publiciteit. Mogelijk heeft hij de gevolgen nog niet helemaal overzien of is dit plan nog niet goed uitgekristalliseerd."
Mocht er geen uitzondering voor journalisten worden gemaakt, dan zal de Nederlandse Vereniging van Journalisten (NVJ) het besluit aanvechten. "Want een pandemie mag nooit worden misbruikt om de persvrijheid in te dammen", zegt NVJ-secretaris Rosa Garcia Lopez. De vereniging gaat zo spoedig mogelijk om opheldering vragen bij de Amerikaanse ambassade.