Met het verplichte thuiswerken en het warme weer op komst, kiezen steeds meer mensen voor een airco. De verkoop van koelingssystemen aan particulieren zal naar verwachting dit jaar met veertig tot vijftig procent stijgen. Dat meldt de NVKL, de branchevereniging van lucht- en koudetechniek.
Directeur Henry Kruiper denkt dat de stijging wordt veroorzaakt doordat steeds meer mensen thuiswerken en doordat mensen geld overhouden door een geannuleerde vakantie. "Daarbij is er ook de wens voor meer comfort thuis. We zijn het gewend om op kantoor en in de auto koeling te hebben. De steeds warmere zomers en het thuiswerken zorgen ervoor dat mensen dat ook thuis willen."
Deze installateurs hebben het druk. Ze monteren zo'n drie airco's op een dag:
Waar in 2016 nog 75.000 airco's verkocht werden, was dat aantal vorig jaar al bijna verdubbeld. Dit jaar verwacht de NVKL een verkoop van zo'n 180.000 airco's. De stijgende trend zal volgens de branchevereniging de komende jaren doorzetten. Ook bol.com en Coolblue melden een toename in de verkoop van koelende systemen.
Wil iemand een airco aanschaffen, dan is dat niet zonder kosten. Naast de installatie, die al gauw meer dan 1500 euro kost, leidt het koelen ook tot een hogere energierekening. Milieu Centraal rekende uit dat als één airco 200 uur - ruim 8 volle dagen - aanstaat, dat 35 euro per jaar aan stroom kost. Daarbij komt er 65 kilo aan CO2 vrij.
Milieu Centraal vindt met name de mobiele airco een afrader. Mariken Stolk, adviseur van Milieu Centraal op het gebied van duurzame energie: "De mobiele airco is een impulsaankoop die mensen doen als het heet is en doet nauwelijks iets voor de koeling van je huis. Het heeft een hoger energieverbruik dan een ingebouwde airco en daarbij moet de warmte met een slang via het raam worden afgevoerd. Dat doet een deel van het koelen teniet." Ook maken die apparaten relatief veel geluid.
Dus komt Milieu Centraal met tips hoe je het thuiswerken in de hitte wat aangenamer kan maken. Net als Jurriaan Penders, medisch directeur van HumanTotalCare. Hij maakt zich niet zo'n zorgen om medische problemen met werken bij warm weer - mits je geen fysieke inspanning levert. "Maar met hitte kan je je wel minder goed concentreren. Plan je werk en doe het inspannende werk 's ochtends, dan is het koeler."
De overheid heeft als richtlijn dat bij weer warmer dan 28 graden met de werkgever kan worden overlegd om toch naar kantoor te komen. Penders: "Op kantoor heb je meestal koele werkplekken. Bij het bepalen wie er naar kantoor mag komen, kan er rekening worden gehouden met mensen waar het thuis heel warm is."
Willen mensen toch graag een airco? Dan raden Milieu Centraal en de NVKL aan om een split systeem te kopen, oftewel een ingebouwde airco die door een erkende installateur wordt aangebracht.
"Wat belangrijk is bij het installeren van een airco, is dat het gebeurt door een gecertificeerd bedrijf", zegt Kruiper van de NVKL. De F-gassen, oftewel koelgassen die kunnen vrijkomen bij het installeren of verwijderen van een airco, hebben een global warming potential. Deze kunnen bijdragen aan de opwarming van de aarde. Op de website van Rijkswaterstaat kan worden gecontroleerd of de installateur gecertificeerd is en aan alle wettelijke eisen voldoet.
Nieuwsuur maakte eerder deze video over de stijgende verkoop van airco's en de belasting voor het milieu: