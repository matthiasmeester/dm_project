Een groep van tussen de 100 en 150 jongeren heeft zich in Helmond misdragen op straat. De politie zegt dat er met stenen is gegooid en dat vuurwerk is afgestoken. Burgemeester Blanksma heeft een noodbevel afgekondigd om de orde te herstellen.
Vijf jongeren zijn opgepakt voor openlijke geweldpleging, een zesde zit vast vanwege het bezit van een mes. De mobiele eenheid en hondengeleiders hebben charges uitgevoerd. De groep jongeren is daardoor volgens de politie uit elkaar gedreven.
De politie riep de jongeren via Twitter op om het gezond verstand te gebruiken. "Ga naar huis en houd je aan de regels."
Beelden van de onrust in Helmond op sociale media:
Omroep Brabant schrijft dat de onrust te maken heeft met een illegale bokswedstrijd in Helmond, die werd aangekondigd op sociale media.