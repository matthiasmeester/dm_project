Het overleg tussen de aardbevingsregio en de ministeries van Economische Zaken en Binnenlandse Zaken over een nieuwe veiligheidsnorm voor aardbevingsbestendig bouwen is vastgelopen.
Gisteren spraken de partijen over de invoering van de nieuwe veiligheidsnorm. Daarmee wordt berekend wat nodig is om een huis aardbevingsbestendig te maken.
Door de nieuwe norm kan het zijn dat huizen die volgens een oude norm wel moesten worden versterkt, nu veilig zijn en niet hoeven worden aangepakt. Volgens de bestuurders in Groningen leidt dat tot rechtsongelijkheid en tweespalt in het aardbevingsgebied.
"De ministers kunnen de Kamer nog niet vertellen dat we eruit zijn", zei commissaris van de koning Ren√© Paas na afloop van het overleg tegen RTV Noord. "We zijn het gewoon nog niet eens."
De betrokken ministeries willen de norm wel invoeren. Volgens het Staatstoezicht op de Mijnen (SodM) leidt het niet invoeren van de norm juist tot vertraging. "Het SodM-advies is leidend", zei een woordvoerder van minister Wiebes na afloop van het overleg.
"Het geven van versterkingsadviezen die gebaseerd zijn op verouderde inzichten leidt ertoe dat er onnodig versterkingswerk aan woningen verricht gaat worden", zei inspecteur-generaal Theodor Kockelkoren van het SodM eerder deze maand.