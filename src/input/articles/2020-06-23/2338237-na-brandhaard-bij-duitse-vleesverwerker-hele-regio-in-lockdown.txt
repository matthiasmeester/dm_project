De autoriteiten in de Duitse deelstaat Noordrijn-Westfalen hebben de versoepeling van de lockdown voor inwoners van Gütersloh en omgeving teruggedraaid. De reden is de corona-uitbraak bij de vestiging van vleesverwerker Tönnies in dat gebied. In de regio Gütersloh wonen bijna 370.000 mensen.
Het is voor het eerst sinds het begin van de epidemie dat de versoepeling van lockdown in zo'n groot gebied wordt teruggedraaid. Bewoners van de regio mogen een week lang alleen met huisgenoten of één ander persoon op straat komen. Sporten in afgesloten ruimtes en culturele evenementen zijn verboden. Bioscopen, sportscholen en horeca moeten dicht. Scholen en kinderdagverblijven waren al dicht.
Vorige week werd bij de vestiging van Tönnies een corona-uitbraak vastgesteld. Zo'n 7000 mensen, medewerkers maar ook mensen van buiten die op het terrein waren geweest, moesten in quarantaine. In het slachthuis testten toen 657 medewerkers positief op het coronavirus, dat zijn er inmiddels 1550. Premier Laschet van Noordrijn-Westfalen spreekt van de grootste infectiehaard in heel Duitsland.
De maatregelen gelden voor een week. "30 juni loopt het af", zei NOS-redacteur Liedeke Morssinkhof op NPO Radio 1. "Het is de bedoeling dat er in de tussentijd heel massaal getest gaat worden, zodat duidelijk wordt waar die besmetting zit. Zit het vooral bij personeel van de vleesverwerker of echt al in de gemeenschap?"
De autoriteiten hopen over een week een duidelijk beeld van te hebben. Dan wordt beslist of de lockdown in stand blijft of weer wordt afgebouwd.
Noordrijn-Westfalen stuurt 300 agenten naar Gütersloh om te controleren of de medewerkers echt in quarantaine blijven. Ook stuurt de regering tolken, omdat veel medewerkers van het bedrijf uit Polen, Roemenië en Bulgarije komen.
De deelstaat Beieren verbiedt hotels en andere overnachtingsmogelijkheden in verband met de uitbraak in Gütersloh gasten uit deze regio toe te laten. 