Vrienden van de 19-jarige man die zaterdag overleed na een dodelijk ongeluk in Zevenaar hebben 10.000 euro ingezameld voor zijn uitvaart. Het slachtoffer stond volgens getuigen in een winkelwagen die werd voortgetrokken door een auto. Hij viel en overleed ter plekke aan zijn verwondingen.
De inzamelingsactie werd maandag opgezet. "Helaas was hij niet goed verzekerd, daar denk je ook niet over na als 19-jarige", schrijven zijn vrienden. "Wij hopen met deze oproep helft bij elkaar te verzamelen om een mooie uitvaart en herdenkingsdienst te kunnen regelen."
Binnen een dag was het benodigde bedrag ingezameld via crowdfunding, schrijft Omroep Gelderland. Meer dan 500 mensen doneerden een bedrag.