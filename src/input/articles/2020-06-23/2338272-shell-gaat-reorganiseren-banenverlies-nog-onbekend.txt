Oliemaatschappij Shell gaat ingrijpend reorganiseren. Dat meldt persbureau Reuters. Topman Ben van Beurden zou dat hebben aangekondigd in een interne videoboodschap.
Met de reorganisatie wil Shell zich klaarstomen voor een verschuiving naar duurzame energiebronnen. In de video zou Van Beurden zeggen dat er banen geschrapt worden, maar om hoeveel banen het gaat is nog niet besloten.
Eind dit jaar zou het Nederlands-Britse bedrijf de nieuwe structuur van het bedrijf bekendmaken. In een reactie tegen de NOS zegt Shell eerder al gezegd te hebben de komende maanden een uitvoerige evaluatie van het bedrijf te doorlopen. "Om ons aan te passen aan een andere toekomst en sterker voor de dag te komen. Om die reden gaan we onze organisatie waar nodig anders vormgeven."