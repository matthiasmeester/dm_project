In Spanje is opnieuw een kunstwerk verpest door een mislukte restauratie. Het schilderij Onbevlekte Ontvangenis van de Spaanse barokschilder Bartolomé Esteban Murillo is na twee pogingen tot schoonmaken en restaureren onherkenbaar geworden.
De opdrachtgever, een privéverzamelaar, betaalde 1200 euro aan een meubelrestaurateur om het schilderij schoon te maken. De schoonmaak had niet het gewenste resultaat.
Het gezicht van de Maagd Maria was, ook na een tweede poging, onherkenbaar en leek meer op een kindertekening. De verzamelaar heeft nu een andere restaurateur ingehuurd die een poging gaat doen het schilderij te redden.
De publicatie van foto's van het schilderij voor en na de mislukte restauratie veroorzaakte veel hilariteit, maar onder kunstexperts overheerst de woede. Ze dringen aan op betere wetgeving op het gebied van kunstrestauratie, om te voorkomen dat er nog meer kunstwerken door amateurs worden verminkt.
In Spanje zijn geen wetten of regels die het restaureren van kunstwerken door niet-deskundigen verbieden. De Spaanse organisatie van kunstconservators en kunstrestaurateurs veroordeelt het gebrek aan regulering en noemt het incident vandalisme.
Het incident doet onvermijdelijk denken aan de mislukte restauratie van een fresco van Jezus Christus in 2012. Een oudere parochiaan van een kerk in Borja, in de buurt van de Spaanse stad Zaragoza, probeerde het fresco uit 1930 bij te werken met behulp van haar eigen verfdoos. Van de oorspronkelijke afbeelding bleef weinig over.
In 2018 werd een houten beeld van Sint-Joris in het Spaanse Estella onder handen genomen door een plaatselijke handenarbeidleraar. Nadat hij het beeld had schoongemaakt werkte hij het ook nog bij met verf. Daarna had het beeld meer weg van een cartoonfiguur.