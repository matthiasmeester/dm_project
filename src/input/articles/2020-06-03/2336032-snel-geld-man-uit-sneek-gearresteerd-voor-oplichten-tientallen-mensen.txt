"Snel geld verdienen?", en: "Tijdens de quarantaine lekker bijverdienen?" Met deze oproepen op sociale media wist een 23-jarige man uit Sneek waarschijnlijk tientallen mensen op te lichten. De man is gisteren gearresteerd en wordt verdacht van betrokkenheid bij veertig cybercrimezaken. Het gaat volgens de politie om tienduizenden euro's.
De verdachte kwam met een aantal slachtoffers in contact via sociale media. Hij beloofde ze veel geld als ze deelnamen aan een zogeheten crypto mining machine, waarbij ze geld via hem moesten inleggen. Daarvoor had de man wel hun bankgegevens en bankpas nodig.
De slachtoffers deelden deze informatie, waardoor de verdachte toegang kreeg tot hun rekeningen. Ze zagen vervolgens geld van hun rekening verdwijnen. Ook werden die rekeningen gebruikt om geld van andere slachtoffers op te storten. De verdachte verkocht bijvoorbeeld iets via Marktplaats en ontving het geld op de rekening van een ander slachtoffer. De aangekochte spullen stuurde hij nooit op.
Meerdere slachtoffers hebben aangifte gedaan.