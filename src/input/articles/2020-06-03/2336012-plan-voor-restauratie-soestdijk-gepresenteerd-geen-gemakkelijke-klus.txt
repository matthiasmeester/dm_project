Een monument van ruim drie eeuwen oud, met meer dan 170 kamers en verschillende Oranjes als oud-bewoners volledig in kaart brengen. Het was een droomklus voor Ben Verf端rden, die een restauratieplan voor Paleis Soestdijk schreef. Het boek wordt vandaag gepresenteerd.
De restaurateur schreef het plan voor de MeyerBergman Erfgoed Groep, die het paleis in 2017 kocht. De eigenaar wil van het monument en omringende landgoed een evenementencentrum maken. Ook komen er een hotel, horeca en tientallen woningen. De inkomsten daaruit worden gebruikt voor de restauratie van het paleis.
In het boek staan tientallen foto's. "We hebben het hele paleis geanalyseerd en alle ruimtes in beeld gebracht met de vraag: waar zitten scheuren en beschadigingen?", zegt Verf端rden tegen RTV Utrecht. "Op basis daarvan maakten we het restauratieplan."
Volgens Verf端rden wordt de restauratie geen gemakkelijke klus. "Het oudste gedeelte van het paleis heeft heel bijzondere facetten. Zo zijn er wanden geschilderd met de scagliola-techniek. Dat is een Italiaanse techniek waarbij stucwerk wordt geschilderd alsof het marmer is. Ook in die wanden zitten scheurtjes. Om dat te herstellen heb je een hele aparte aanpak nodig. Die expertise is in ons kleine landje niet makkelijk te vinden."
De ingewikkeldste restauraties vinden in de oudere gedeeltes van het paleis plaats. "Alles is natuurlijk monumentaal. Maar de vleugels zijn begin negentiende eeuw aangebouwd. Die zijn dus twee eeuwen oud, maar het waren vooral woonvertrekken. Die waren niet gemaakt om bals in te organiseren. Die zijn soberder", zegt Verf端rden.
Van die historische verschillen heeft de restaurateur heel erg genoten. "Wat op mij veel indruk heeft gemaakt, is de Waterloo-zaal en de Leuven-zaal. Die zijn historisch opgedragen aan de heldendaden van Willem II. Het is het historische hart van dat paleis. Maar de filmzaal waar Bernhard de films bekeek die op de markt kwamen, is ook mooi. Maar wel heel anders dan de historische zalen, want het komt uit de jaren 30."
Het voorgestelde restauratieplan van de nieuwe eigenaar is in te zien op de website van Paleis Soestdijk. Of het ook wordt uitgevoerd, is nog niet helemaal zeker. De gemeenteraad moet het eerst nog goedkeuren, iets waar al langer over wordt gesteggeld.
Eerder dit jaar werd het aantal te bouwen woningen nog flink aangepast na kritiek. De provincie Utrecht ging niet akkoord met het plan om stukken bos daarvoor te kappen.
Paleis Soestdijk werd in 1650 gebouwd voor een Amsterdamse burgemeester en werd sinds 1815 gebruikt door de koninklijke familie. Prinses Juliana en prins Bernhard namen in 1937, na hun huwelijk, hun intrek in het paleis. Tijdens de Tweede Wereldoorlog weken ze uit naar het buitenland en woonden Duitse officieren er. Toen Juliana in 1948 koningin werd, werd Soestdijk de koninklijke residentie. Het verloor die titel toen prinses Beatrix in 1980 koningin werd. Juliana en Bernhard bleven tot hun dood in 2004 in het paleis wonen. Daarna stond het een aantal jaar leeg. In 2017 is het paleis door de staat verkocht aan de MeyerBergman Erfgoed Groep.