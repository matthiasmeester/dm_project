Een basisschool in Den Haag sluit de deuren vanwege twee docenten die besmet zijn met het coronavirus, bevestigt een woordvoerder van koepel De Haagse Scholen na een bericht van Omroep West. Het gaat om basisschool De Springbok, met twee locaties in de stad.
De docenten zijn gisteren getest, vandaag kregen ze de uitslag. De docenten gaven sinds ze afgelopen weekend klachten kregen geen les meer, zegt de school.
Op de school zitten zo'n 500 kinderen, van wie er zeven symptomen van het coronavirus hebben. Zij worden getest of ze ook het coronavirus hebben. De ouders en kinderen zijn vandaag ingelicht over het besluit om de deuren te sluiten. De leerlingen krijgen nu weer thuisonderwijs.
"Het is een hele grote school", zegt een woordvoerder. "We willen het zekere voor het onzekere nemen en de leerlingen en docenten beschermen."