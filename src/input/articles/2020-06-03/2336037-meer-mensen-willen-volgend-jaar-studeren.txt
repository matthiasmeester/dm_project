Meer mensen hebben zich aangemeld voor een opleiding op een hogeschool of universiteit dan vorig jaar. Universiteiten zien een toename in het aantal aanmeldingen van ruim 6 procent ten opzichte van vorig jaar na de aanmelddeadline. De hogescholen zien in diezelfde periode een plus van ruim 4 procent.
Universiteiten schrijven de toename voor een deel toe aan de coronacrisis, de hogescholen vinden het nog te vroeg voor conclusies.
De cijfers van mbo-opleidingen komen later dit jaar. Dat komt volgens de MBO Raad, doordat aanmeldingen per instelling geregeld worden en niet via een centraal aanmeldpunt.
Pieter Duisenberg, voorzitter van de Vereniging van Universiteiten (VSNU), denkt dat de coronacrisis ervoor zorgt dat meer studenten in aanmerking komen voor een universitaire studie. "Wat we op dit moment waarnemen is dat er veel meer vwo-leerlingen zijn geslaagd door het wegvallen van het centraal eindexamen."
Ook denkt Duisenberg dat aankomend studenten waarschijnlijk minder snel een tussenjaar nemen. "Normaal doen heel veel studenten dat. Nu gaan ze misschien wel meteen studeren, omdat ze nog niet weten of ze naar het buitenland kunnen."
Vanwege de coronacrisis is de aanmelddeadline verschoven van 1 mei naar 1 juni. Na de deadline kunnen studenten zich nog wel aanmelden, maar hebben universiteiten en hogescholen het recht om de aanmelding niet in behandeling te nemen.
De hogescholen en universiteiten benadrukken dat het nu nog gaat om aanmeldingen en niet om daadwerkelijke inschrijvingen. Zo kunnen studenten zich voor meerdere studies aanmelden. Ook is het aantal internationale studenten dat zich aanmeldt jaarlijks veel groter dan het aantal studenten dat daadwerkelijk naar Nederland komt. 
Volgens de hogescholen en universiteiten is het nog erg onzeker of de aangemelde internationale studenten komend studiejaar naar Nederland komen.
"Er kan in de zomer nog heel veel veranderen. Het is nog echt een kwestie van afwachten wie ook daadwerkelijk start met een opleiding aan een hogeschool", zegt Maurice Limmen, voorzitter van de Vereniging Hogescholen.
Ook de Vereniging van Universiteiten vindt het lastig in te schatten. "Hoe kijken internationale studenten aan tegen reisrestricties en veilige landen? Ik hoop wel dat zij naar Nederland kijken als een veilig land waar het goed wordt aangepakt."
Hoe het onderwijs er na de zomer uitziet, is op dit moment nog niet duidelijk. Universiteiten en hogescholen houden er rekening mee dat er ook vanaf september nog (deels) onderwijs op afstand wordt gegeven.
Universiteiten vinden het belangrijk dat eerstejaarsstudenten fysiek onderwijs krijgen. "Ze gaan echt niet alleen maar achter de computer zitten, ze zullen ook gewoon op de campus komen. Ik denk dat we voor hen fysiek onderwijs kunnen bieden, ook in dit gekke coronajaar", zegt VSNU-voorzitter Duisenberg.
Via deze Student Swiper kunnen aankomend studenten meer te weten komen over wat hen te wachten staat in het nieuwe studiejaar: 