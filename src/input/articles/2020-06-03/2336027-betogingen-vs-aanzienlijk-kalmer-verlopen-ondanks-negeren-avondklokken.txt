De betogingen in de VS zijn afgelopen nacht aanzienlijk rustiger verlopen dan in voorgaande dagen. In meerdere steden zette de politie traangas in tegen betogers. Maar grootschalige plunderingen of gewelddadige confrontaties bleven uit.
Het overgrote deel van de demonstraties verliep vreedzaam. In de stad Portland, in de noordwestelijke staat Oregon, lagen bijvoorbeeld duizenden mensen uit protest op een brug, met hun handen op de rug, refererend aan de laatste minuten van George Floyd.
Die kwam vorige week maandag om het leven nadat een agent bijna 9 minuten met zijn knie op zijn nek had gedrukt. Floyds dood is de aanleiding voor de aanhoudende onrust in de VS en de protesten tegen politiegeweld en (institutioneel) racisme.
Beelden van de brug in Portland, met daarop duizenden betogers:
Wel werden afgelopen nacht in veel steden avondklokken genegeerd door demonstranten. Zo bleven in Los Angeles tot laat in de avond mensen voor het huis van burgemeester Garcetti zitten. Die ligt onder vuur, omdat hij weigert zijn politiechef Michel Moore te ontslaan. Moore zei eerder deze week dat plunderaars "net zo schuldig" zijn aan de dood van Floyd als de agenten die hem aanhielden. Hij excuseerde zich daarvoor.
In New York liepen ook nog duizenden mensen over straat na het ingaan van de avondklok. Gisternacht werd onder meer het iconische warenhuis Macy's geplunderd. Nu was het aanzienlijk vrediger in de stad; betogers kregen zelfs applaus van inwoners en winkeliers.
Even leek het tot een confrontatie te komen met de politie op de Manhattan Bridge, toen betogers aan beide kanten van de brug werden ingesloten door agenten. Uiteindelijk liep het met een sisser af, toen de demonstranten toestemming kregen terug te keren naar Brooklyn.
New Yorkse demonstranten leggen uit waarom ze de avondklok negeren:
Diep in de nacht werd het rond het Witte Huis in Washington onrustig toen betogers het tijdelijke hek rond het plein voor de ambtswoning van president Trump probeerden te ontmantelen. De politie gebruikte vervolgens peppersprayprojectielen.
Trump liep gisteren over het plein naar een kerk om daar op de foto te gaan met een bijbel, nadat hij eerst vreedzame betogers van het plein had laten verwijderen. Die actie kwam hem op veel kritiek te staan. Onder anderen van de burgemeester van Washington en de bisschop van de kerk.
Ook werd het laat in de nacht nog grimmig in de westelijke steden Seattle en Portland, waar de politie traangas inzette om groepen uiteen te drijven.
De politie gebruikt traangas in Seattle: