Meer flexwerkers die door de coronacrisis geen werk meer hebben, kunnen een uitkering krijgen. Maar het bedrag wordt lager.
Volgens de oorspronkelijke plannen van het kabinet moesten de betrokkenen kunnen aantonen dat ze in de maand februari 500 euro of meer hadden verdiend. De Tweede Kamer vond dat 'drempelbedrag' te hoog, omdat veel flexwerkers niet aan 500 euro kwamen.
Minister Koolmees schrijft nu aan de Kamer dat hij de drempel verlaagt naar 400 euro, zodat een grotere groep van de regeling kan profiteren. De verwachting is dat zo bijvoorbeeld meer studenten voor een uitkering in aanmerking komen.
De hoogte van de uitkering zou eerst 600 euro per maand worden (drie maanden lang), maar Koolmees verandert dat in 550 euro. "Deze hoogte sluit beter aan bij het drempelbedrag van 400 euro en zorgt ervoor dat er niet een te grote groep ontstaat die een hogere tegemoetkoming krijgt dan men voorheen zelf verdiende", schrijft de minister aan de Kamer.
Het is de bedoeling dat het UWV vanaf 22 juni aanvragen voor de uitkering in behandeling kan nemen.