De Duitse voetbalbond DFB heeft besloten geen sancties op te leggen aan de spelers die afgelopen weekeinde stil stonden bij de dood van de zwarte Amerikaan George Floyd, die ruim een week geleden in Minneapolis door politiegeweld om het leven kwam. Ook zullen er geen straffen volgen voor spelers die in de toekomst hun steun betuigen.
De internationale voetbalbond FIFA riep dinsdag al op om het 'gezonde verstand' te gebruiken en te overwegen geen straffen uit te delen. Een opmerkelijke oproep, aangezien de FIFA er sinds een reglementswijziging in 2014 streng op toeziet dat spelers tijdens voetbalduels geen politieke, religieuze of persoonlijke boodschappen uitdragen, bijvoorbeeld door een tekst op hun ondershirt.
Borussia Mönchengladbach-speler Marcus Thuram knielde zondag na een van zijn twee treffers in het duel met Union Berlin. Dat gebaar geldt sinds 2016 als teken van protest tegen raciaal geweld, geïntroduceerd door American football-speler Colin Kaepernick. 
Later op de dag droeg Jadon Sancho (Borussia Dortmund) zijn drie goals tegen SC Paderborn op aan Floyd. Hij toonde op zijn t-shirt de tekst 'Justice for George Floyd' ofwel 'Gerechtigheid voor George Floyd'. Ook ploeggenoot Achraf Hakimi liet die tekst zien.
Sancho kreeg geel van de scheidsrechter omdat hij zijn voetbalshirt had uitgetrokken om de tekst te laten zien, Hakimi deed dat niet en bleef een kaart bespaard. 
Schalke 04-speler Weston McKennie betuigde zaterdag al zijn steun aan Floyd met een bandje om zijn arm waarop de tekst 'Justice for George' stond.
De Duitse bond liet begin deze week begrip te hebben voor het feit dat de spelers hun solidariteit toonden, maar zei ook sancties niet uit te kunnen sluiten.
"We moeten nog vaststellen of een wedstrijd en een voetbalveld de juiste plaats zijn voor deze acties", aldus vice-voorzitter Rainer Koch. "Internationaal geldt dat voetbalwedstrijden vrij moeten blijven van politieke uitingen of andere teksten van welke aard dan ook. Het valt echter nog te bezien of er bij ons in deze gevallen straffen zullen komen."
Woensdag verklaarde de Duitse bond dat de steunbetuigingen van de spelers aansluiten bij de waarden van de DFB. "De bond verzet zich tegen elke vorm van racisme, discriminatie of geweld. We staan voor tolerantie, openheid en diversiteit. Daarom hebben de acties van de voetballers ons respect en begrip."