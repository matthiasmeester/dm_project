Het protest tegen racisme in Rotterdam is door de gemeente voortijdig afgebroken, omdat betogers door de drukte geen 1,5 meter afstand konden houden. Volgens de politie zijn de meeste demonstranten rustig vertrokken, maar op sommige plekken greep de politie in. Twee mensen zijn aangehouden.
Uit protest tegen racisme en Amerikaans politiegeweld stonden duizenden mensen op en rond het Willemsplein, bij de Erasmusbrug. Ze droegen borden met teksten als "Black Lives Matter", "Genoeg=genoeg" en "Not just an American problem". Ook droeg een betoger een mondkapje met de tekst "We can't breathe".
Even voor 18.00 uur brak burgemeester Aboutaleb het protest af, een half uur voor de geplande eindtijd. "Er was ruimte genoeg. Er waren kruisjes op de grond gezet, maar voor het podium stonden mensen te veel op elkaar gepakt."
Op verzoek van Aboutaleb heeft de organisatie van de demonstratie mensen toen gevraagd om uit elkaar te gaan. Maar daar werd volgens de burgemeester onvoldoende naar geluisterd. "Toen heb ik opdracht gegeven om de demonstratie te beëindigen."
Zie hier hoe de politie het einde van het protest aankondigde:
Volgens de politie is het overgrote deel van de betogers daarna rustig vertrokken, maar op een paar plekken waren opstootjes met agenten. Er werd onder meer met hekken gegooid. De bereden politie greep op meerdere plekken in.
Een van de opgepakte mensen zit vast voor het gooien van zwaar vuurwerk. De ander voor het beledigen van een agent.
De organisatie van de demonstratie zegt dat de voortijdige beëindiging aanleiding was voor de onrust. Burgemeester Aboutaleb is het daar niet mee eens. Volgens hem is het afbreken geen rechtvaardiging "voor wat dan ook".
Onnodige onrust door besluit Aboutaleb, zegt protestorganisatie:
In de loop van de avond kwam er een eind aan de onrust, zag NOS-verslaggever Henrik-Willem Hofs. "Het is rustig in de stad. En de grootschalige ongeregeldheden, waar ze in Amsterdam maandag bang voor waren, die hebben niet plaatsgevonden."
Op Tweede Pinksterdag besloot de Amsterdamse burgemeester Halsema om een protest tegen racisme op de Dam ondanks de drukte niet af te breken. Volgens haar was ingrijpen geen optie, want dan had er met harde hand opgetreden moeten worden.
"Die keuze vond ik niet verantwoord", zei Halsema maandag bij Op1:
Minister Grapperhaus van Veiligheid en Justitie noemde de beelden van de volle Dam pijnlijk. Vanuit de Tweede Kamer en de Amsterdamse gemeenteraad klinkt kritiek op de handelswijze van Halsema. Volgende week is er een spoeddebat in de raad.