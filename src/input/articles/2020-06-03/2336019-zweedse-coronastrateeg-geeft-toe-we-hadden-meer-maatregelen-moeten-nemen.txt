Zweden had een andere coronastrategie moeten hanteren en meer maatregelen moeten nemen, zegt de Zweedse epidemioloog Anders Tegnell in een interview met de publieke radiozender van het land. Toch is hij nog steeds geen voorstander van een volledige lockdown. "Met de kennis die we nu hebben, had de aanpak ergens tussen die van ons en die van de rest van de wereld moeten liggen", zegt hij.
Tegnell staat aan het hoofd van het Zweedse RIVM en is de architect van de controversiële Zweedse corona-aanpak. Hij groeide uit tot cultheld: zijn hoofd is te zien op T-shirts, stickers en zelfs tatoeages.
In het Scandinavische land bleven cafés, restaurants, sportscholen en basisscholen gewoon open, in tegenstelling tot veel landen in de rest van de wereld. De samenleving bleef dus open, en tegelijktertijd zouden ouderen en zwakkeren beschermd worden, luidde het devies van de Zweden.
In het land kwamen ruim 4400 mensen om. Dat is veel meer dan in buurlanden, ook wanneer wordt gecorrigeerd voor inwonersaantallen. Het virus sloeg, ondanks de bescherming die ze zouden krijgen, hard toe bij Zweedse ouderen.
Nieuwsuur maakte daar deze reportage over:
Maar door zijn aanpak zijn te veel mensen in Zweden overleden, geeft de epidemioloog nu toe. "Er is overduidelijk ruimte voor verbetering. Het zou goed zijn om te weten wat we exact hadden moeten sluiten om de verspreiding beter tegen te gaan. We moeten in de toekomst nadenken of er een manier is om het aantal doden te verminderen."
Wat die betere maatregelen dan hadden moeten zijn, weet Tegnell niet. Maar ook landen die wel een lockdown invoerden, hebben hier volgens hem nog geen antwoord op. "Veel andere landen deden alles tegelijkertijd dicht. Dan weet je niet welke maatregelen voor het beste effect zorgen. Misschien kunnen wij, nu maatregelen overal stap voor stap worden afgeschaft, zien wat wij beter hadden kunnen doen."