De ruiming van nertsenfokkerijen waar het coronavirus is vastgesteld, begint vrijdag. Minister Schouten heeft dat bekendgemaakt. Al eerder vandaag werd duidelijk dat alle dieren op fokkerijen met coronabesmettingen zullen worden gedood. Het gaat om negen locaties van fokkerijen, in Noord-Brabant en Limburg. De ruimingen staan onder leiding van de NVWA.
Schouten zei dat de ruimingen gebeuren in het belang van de volksgezondheid, omdat de kans bestaat dat het virus op de betrokken bedrijven blijft hangen. Het besluit is genomen na een advies van het Outbreak Management Team. De geruimde bedrijven krijgen een vergoeding.
De nertsfokkerijen waar nog geen corona is geconstateerd, worden nog onderzocht. De uitkomst van die screenings is waarschijnlijk volgende week bekend. Als ook op die bedrijven besmettingen blijken te zijn, worden ook die geruimd.
Het is al jaren bekend dat nertsenfokkerijen vanaf 2024 worden verboden. Het kabinet onderzoekt nu of bedrijven die vrijwillig eerder stoppen aanspraak kunnen maken op compensatie. Dat zou dus ook gelden voor bedrijven zonder corona.
In Nederland zijn 155 bedrijven die nertsen fokken. elk jaar worden er zo'n 4 miljoen pups geboren. Er werken zo'n 1200 mensen voltijds en 400 in deeltijd.
De afgelopen weken nam het kabinet al allerlei andere maatregelen, nadat er coronabesmettingen bekend waren geworden van een nerts op een mens. Zo stelde het een verbod in op het vervoeren van nertsen en de mest van de dieren. Dat verbod geldt voor alle nertsenbedrijven in Nederland en dus niet alleen voor bedrijven waar besmettingen zijn vastgesteld. Veel gemeenten maakten zich zorgen over de situatie.