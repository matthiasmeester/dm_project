Er is een landelijk akkoord gesloten over de opvang van zeehonden door het ministerie van LNV, een aantal noordelijke gemeenten en zeehondenorganisaties. Een zeehond mag voortaan alleen opgevangen worden als deze bijvoorbeeld gewond is geraakt door menselijk toedoen.
Het idee is om de zeehonden zo veel mogelijk met rust te laten. Eerder volgden dierenorganisaties verschillende protocollen, wat tot onenigheid leidde, schrijft Omrop Frysl√¢n. Bovendien is de zeehondenpopulatie in Nederland stabiel.
Mogelijk zieke zeehonden of verdwaalde zeehondenpups worden vanaf nu 24 uur geobserveerd voordat besloten wordt of opvangen noodzakelijk is of niet. Zo krijgen de dieren kans om zelf te herstellen of hun moeder terug te vinden.
Daarnaast is in het nieuwe plan vastgelegd dat speciale zeehondenwachters worden opgeleid die beslissen of een dier wel of niet wordt opgevangen. Ook komt er een centraal meldpunt waar mensen naartoe kunnen bellen als ze denken dat een zeehond in de problemen is geraakt. In totaal trekken de ondertekenaars 1,2 miljoen euro uit voor de plannen.
In Nederland zijn nu zo'n 15.000 zeehonden; 90 procent daarvan leeft in de Waddenzee. Het zijn twee soorten: de gewone zeehond en de grijze zeehond. De zeehondenpopulatie is stabiel.
Het akkoord is een initiatief van burgemeester Tineke Schokken van Vlieland. "Nu is het belangrijk dat toeristen en strandgangers ook gaan begrijpen dat gestrande zeehonden vaak het beste met rust gelaten kunnen worden. De boodschap is: zie je een zeehond in problemen? Bel de zeehondenwachter", aldus de burgemeester.
Ook minister Schouten is blij met het akkoord. "Het gaat goed met de zeehond in het Nederlandse kustgebied. Met het nieuwe akkoord krijgen zeehonden meer ruimte om hun natuurlijke gedrag te vertonen. Dat moedig ik ten zeerste aan."
Het akkoord is mede ondertekend door onder meer Staatsbosbeheer, de Coalitie Wadden Natuurlijk, Pieterburen en Ecomare.