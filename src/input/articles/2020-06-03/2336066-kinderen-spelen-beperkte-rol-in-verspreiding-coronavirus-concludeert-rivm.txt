Kinderen spelen geen belangrijke rol bij de verspreiding van het coronavirus. Dit concludeert het RIVM op basis van de eerste resultaten van een onderzoek naar de besmettelijkheid van kinderen. Onderzoekers volgden 54 gezinnen met een of meer coronapatiënten.
Volgens het RIVM blijkt uit het onderzoek dat het virus vooral wordt verspreid tussen volwassenen van ongeveer dezelfde leeftijd. Kinderen worden wel besmet, maar minder vaak dan volwassenen. En binnen gezinnen hebben vooral ouders hun kinderen besmet en niet andersom.
In geen van de onderzochte gezinnen was de eerste besmette patiënt een kind van onder de 12. Volgens het RIVM ging het vaak om gezinnen met een zorgmedewerker die positief was getest.
"De resultaten van het onderzoek in Nederlandse gezinnen bevestigen het beeld dat kinderen geen belangrijke rol spelen in de overdracht van het virus. Ze kunnen wel ziek worden, maar vaak zijn hun klachten heel mild", meldt het RIVM.
"Bij het griepvirus zie je dat kinderen het virus vaak aan elkaar of aan volwassenen doorgeven. Dat lijkt bij het nieuwe coronavirus dus veel minder het geval."
Aanvankelijk leunde het kabinet sterk op dit onderzoek van het RIVM. Minister Slob wilde de resultaten hiervan afwachten voordat er een beslissing zou worden genomen over het wel of niet openen van de scholen.
Later kwam het kabinet daar toch op terug; ook op basis van buitenlandse ervaringen werd besloten dat de scholen op 11 mei gedeeltelijk open gingen. Komende maandag gaan ze volledig open.
Het RIVM heeft de resultaten gepubliceerd in het Nederlands Tijdschrift voor Geneeskunde. Het onderzoek gaat verder met vijftig nieuwe gezinnen. Daarbij zoeken de onderzoekers gezinnen met positief geteste kinderen, in plaats van besmette zorgmedewerkers.