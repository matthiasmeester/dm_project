De politie heeft vier verdachten opgepakt in verband met de vondst van 2500 kilo methamfetamine vorig jaar in Rotterdam. Het gaat om drie mannen tussen de 30 en 33 jaar en een vrouw van 39.
De drugs - volgens de politie met een straatwaarde van honderden miljoenen euro's - werden vorig jaar juni gevonden in een Rotterdams bedrijfspand. Ze lagen in een verborgen ruimte. Vlak daarna werd 17.500 liter aan chemicaliÃ«n voor de productie van drugs gevonden in een loods in Utrecht. De politie heeft de drugs verbrand.
De verdachten worden naast de drugsvangst ook in verband gebracht met drugslabs in Den Haag en Wateringen. Na de arrestaties zijn woningen in Den Haag en Rotterdam doorzocht. Het is niet bekend of de politie iets heeft gevonden.
De politie sluit meerdere aanhoudingen niet uit, meldt Omroep West. De verdachten worden donderdag voorgeleid aan de rechter.
Crystal meth (officieel methamfetamine) is een witte, kristalvormige harddrug. Het is nog verslavender dan speed. Meth heeft effect op je hart en bloeddruk. Honger en vermoeidheid verdwijnen tijdelijk, waardoor het lichaam uitgeput raakt zonder dat je het merkt. De drug kan hersenschade veroorzaken en zelfs dodelijk zijn.
Nederlandse drugscriminelen richten zich de laatste jaren steeds meer op de productie van crystal meth. In mei werden in het Gelderse dorp Achter-Drempt drie mannen uit Mexico, Colombia en de Verenigde Staten aangehouden na een inval in een drugslab. In een schuur werd voor zeker 10 miljoen euro aan harddrugs aangetroffen.
In maart werden drie Mexicanen veroordeeld tot vier jaar cel voor het maken van crystal meth op een binnenvaartschip in Moerdijk. De kapitein van het schip kreeg een gevangenisstraf van 32 maanden.