Het aantal doden in verband met het coronavirus is gestegen met tien. In totaal zijn er in Nederland nu 5977 mensen overleden van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn negen nieuwe ziekenhuisopnames gemeld. Gemiddeld werden er de afgelopen week negen opnames per dag gemeld. De zeven dagen daarvoor ging om gemiddeld tien ziekenhuisopnames per dag.
In totaal zijn er nu 11.759 mensen in Nederland die vanwege het coronavirus zijn opgenomen of opgenomen geweest. Van hen liggen er 612 nog in het ziekenhuis.
Het instituut wijst er daarbij op dat de dagelijks gemelde cijfers kunnen achterlopen: sterfgevallen en ziekenhuisopnames worden vaak pas na een aantal dagen doorgegeven door de GGD's. In het weekend is dat effect bij de sterfgevallen nog wat groter: veel mensen die in het weekend overlijden worden pas na het weekend gemeld.
Op de intensive cares is het relatief rustig, met in totaal 630 patiënten, onder wie 116 met het coronavirus. De 'coronabezetting' op de IC's is daarmee 38 lager dan gisteren. Het is de grootste daling in de afgelopen week.
Voor het eerst sinds eind maart liggen er geen Nederlandse patiënten meer in Duitsland. De laatste Nederlandse coronapatiënt die nog op een Duitse IC lag, is inmiddels overleden. Op het hoogtepunt van de uitbraak, twee maanden geleden, lagen er 58 Nederlanders in Duitsland op de intensive care vanwege een gebrek aan bedden in Nederland.
Er liggen nog 496 mensen met covid-19 in het ziekenhuis op andere afdelingen dan de intensive care, dat zijn er 20 minder dan gisteren.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD's aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.