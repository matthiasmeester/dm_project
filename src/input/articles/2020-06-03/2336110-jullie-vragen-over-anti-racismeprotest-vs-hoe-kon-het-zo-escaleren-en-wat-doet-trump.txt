De betogingen in de Verenigde Staten waren gisteren minder gewelddadig dan voorgaande dagen, maar in omvang zijn ze nog altijd enorm. In alle 50 staten gaan mensen inmiddels de straat op tegen politiegeweld en (institutioneel) racisme. Correspondent Marieke de Vries beantwoordde jullie vragen over de situatie in een live Q&A. Een overzicht van de belangrijkste vragen:
In het begin was het gevoel dat hij alleen maar olie op het vuur gooide, zegt De Vries. "Trump zei: when the looting starts, the shooting starts. Dat werd als een regelrechte bedreiging ervaren door de demonstranten."
"Waar hij het vooral niet over had was het racisme benoemen in de Amerikaanse samenleving. Hij heeft op geen enkel moment gezegd: ik begrijp jullie. Dat zorgt voor onbegrip bij de demonstranten."
"Dit is niet de eerste keer natuurlijk dat we dit soort rellen zien. Dit gaat over hoe de ongelijkheid tussen de verschillende bevolkingsgroepen nog steeds leeft."
"De demonstraties zijn wel groter nu. Het wordt breder gedragen. Je merkt ook dat mensen genoeg hebben van drie jaar geluiden uit het Witte Huis die witte overheersing niet afkeuren."
"Ik heb mij persoonlijk verbaasd over wat hier gebeurd is. Pas afgelopen vrijdag ging de lockdown eraf, hier in Washington. De straten waren vorige week nog verlaten; het was een spookstad. Iedereen was bang voor het virus en hield zich zeer strak aan de richtlijnen."
Vrijdagavond was er gelijk een grote demonstratie in Washington en stonden mensen schouder aan schouder te betogen. "Ik heb natuurlijk gevraagd hoe dat kon. Een dominee in een van de zwarte wijken in de buurt zei: 'dit zegt genoeg, dat mensen hun leven hiervoor riskeren.'"
"Iemand op deze manier kort in toom houden, dat zal vast langskomen in de opleiding. Maar het is niet onderdeel van de opleiding om iemand 8 minuten en 46 seconden, zo lang was het exact, zijn nek en halsslagaderen te beknellen. Dat staat in geen enkel opleidingsboekje."
"Ik heb een paar arrestaties langs zien komen, maar aantallen kan ik niet zeggen. Dat was twee nachten geleden, toen het het heftigst was." 
De arrestaties waren in de nacht na de law and order-speech van president Trump. "Toen veranderde Washington ook in een staat van beleg. Ik heb het nog nooit zo gezien hier. Op iedere hoek van de straat waren wel legervoertuigen te vinden."
Wil je de hele Q&A met Marieke de Vries terugkijken? Dat kan in de video hieronder.