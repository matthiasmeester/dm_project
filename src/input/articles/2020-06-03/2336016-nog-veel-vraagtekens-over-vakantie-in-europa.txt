Nederlanders kunnen vanaf 15 juni weer op vakantie naar de meeste Europese landen. Het reisadvies voor veel Europese landen gaat van oranje naar geel, heeft het kabinet besloten. Maar dit betekent niet automatisch dat andere landen Nederlandse reizigers toelaten.
De champagne is daarom nog niet ontkurkt bij reisorganisaties. "We hopen vanavond in de persconferentie de bevestiging te krijgen dat de regeling voor zoveel mogelijk landen geldt", zegt Mattijs ten Brink, directeur van reisorganisatie Sunweb in het NOS Radio 1 Journaal.
Vanavond om 19.00 uur is er een persconferentie van premier Rutte en minister de Jonge. Die is live te volgen op NPO 1, NPO Start, NPO Radio 1, NOS.nl, de NOS-app en onze socialemediakanalen.
De regels verschillen per land. Zo gooit Italië vanaf vandaag de grenzen open, maar is er rondom vakantielanden als Turkije en Griekenland nog onduidelijkheid, zegt Ten Brink.
Italië is dus weer 'open', maar volgens het Nederlandse reisadvies staat het land tot 15 juni nog op code oranje. "Dat betekent dat voor alle niet-essentiële reizen Italië nog gesloten is. Je wordt als toerist geadviseerd er nog niet naartoe te gaan. Je reisverzekeringen zijn dan nog niet gedekt."
Landen die deze zomer geen Nederlandse toeristen willen ontvangen, zoals Denemarken, of waar quarantainemaatregelen gelden, zoals het Verenigd Koninkrijk, blijven voorlopig op oranje staan. Ook voor Marokko en Turkije blijft code oranje voorlopig gelden.
"Als Nederlandse toerist mag je inderdaad niet naar Denemarken", zegt correspondent Rolien Créton in het NOS Radio 1 Journaal. "Ze zijn daar nog steeds erg voorzichtig en maken alleen een uitzondering voor toeristen uit buurlanden Duitsland, Noorwegen en IJsland. Maar ook voor hen gelden strenge voorwaarden, je mag bijvoorbeeld niet blijven in Kopenhagen."
Sunweb zegt dagelijks gebeld te worden door reizigers die vragen hebben. De reisorganisatie vermoedt dat het seizoen pas 1 juli echt van start gaat. "Er is een aantal landen dat nog geen Nederlanders toelaat. Griekenland heeft ons voorlopig nog niet op de lijst gezet. Turkije is nog niet duidelijk. Het is de kunst voor ons om de juiste informatie te verzamelen en door te geven aan onze reizigers", aldus Ten Brink.
Druk op luchthaven Schiphol was het vanochtend dan ook nog niet, zag NOS-verslaggever Marc Hamer. Een vlucht om 9.00 uur naar Rome, om 10.00 uur naar Venetië. Maar dat zijn veelal zakelijke vluchten en mensen die naar huis gaan.
De grootste partner van Sunweb in Nederland, is Transavia: "Die beginnen 4 juni weer te vliegen. En Easyjet wil vanaf 1 juli (vanaf Schiphol) weer vliegen. Die zullen hun vliegtuigen uit de mottenballen halen en klaarmaken voor vertrek. Maar we hebben als sector echt wel twee weken nodig, om alle reizigers te informeren over de gezondheids- en veiligheidsmaatregelen die er op locatie gelden", zegt Ten Brink.
Al met al komt de versoepeling dan ook eerder dan verwacht voor de reisorganisatie: "Een paar weken geleden dachten we nog dat we helemaal geen zomer zouden hebben en pas in het najaar reizen konden aanbieden. Dus dit is een meevaller." Wel een welkome meevaller: "We hebben al bijna drie maanden nul euro omzet. En dan zit je met 600 mensen toch troosteloos uit het raam te kijken. Dus dit is een enorme boost."