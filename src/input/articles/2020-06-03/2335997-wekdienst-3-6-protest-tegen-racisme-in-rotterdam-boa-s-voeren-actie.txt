Goedemorgen! In tientallen steden delen buitengewoon opsporingsambtenaren (boa's) vandaag geen boetes uit. In Rotterdam is er vanmiddag opnieuw een demonstratie tegen racisme.
Het weer: zon en wolken wisselen elkaar af. Het blijft droog, alleen in Limburg is er kans op een bui. Met 18 tot 26 graden is het iets minder warm dan gisteren.
Moet je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
Opnieuw een nacht van protesten in de Verenigde Staten. De protesten lijken grotendeels vredig te zijn verlopen. Er zijn wel incidenten gemeld, maar de politie lijkt niet zo hard in te grijpen als gisteren. Toen werden alleen al in New York 700 mensen opgepakt. Volgens Amerikaanse media zijn in die stad nu enkele tientallen arrestaties verricht.
In Washington werd uren gedemonstreerd bij het Witte Huis, waar de sfeer over het algemeen goed is. Even werd de sfeer grimmig, toen er met flessen naar agenten werd gegooid. Volgens The New York Times riepen veel betogers op tot kalmte, waarna het weer rustig werd.
Een Rotterdammer heeft een hele beroemde slang in huis. De bijna vier meter lange tijgerpython Snowwhite figureert in muziekclips die al miljoenen keren bekeken zijn. Snowwhite is onder andere te zien in videoclips van Famke Louise en Ronnie Flex. Daar is baas Lucas trots op. "Het is mooi om je huisdier zo terug te zien. Ik vind het ook belangrijk dat mensen zo meekrijgen dat de slang echt niet alleen maar een gemeen dier is."
En dit is de bijna vier meter lange Snowwhite:
Fijne dag! 