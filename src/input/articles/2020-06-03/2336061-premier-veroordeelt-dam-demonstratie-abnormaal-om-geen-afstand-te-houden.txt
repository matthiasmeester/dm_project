Premier Rutte is kritisch over het verloop van de drukke demonstratie tegen racisme in Amsterdam afgelopen maandag. Er waren duizenden demonstranten op de Dam en het was onmogelijk om anderhalve meter afstand te houden. De Amsterdamse burgemeester Halsema heeft niet ingegrepen en dat heeft niet alleen in politiek Den Haag tot verontwaardigde reacties geleid.
Rutte vindt het "heel erg" dat het gevoel is ontstaan dat de 1,5 meterregel niet van belang is. Het is een van de belangrijkste maatregelen om de verspreiding van het coronavirus tegen te gaan. Rutte vindt dat iedereen zich moet realiseren dat het overtreden van de 1,5 meterregel "abnormaal is", zo zei de premier desgevraagd op een bijeenkomst met jongeren in het Haagse Catshuis.
De premier zegt dat demonstreren een belangrijk democratisch recht is, maar wel op 1,5 meter afstand. In Den Haag en Groningen waren de afgelopen dagen ook demonstraties. "Daar ging het prima."
Rutte spreekt zich niet uit over het optreden van burgemeester Halsema. "Maar het is daar overduidelijk niet goed gegaan." Ook hoopt de premier dat de verspreiding van het virus niet zal toenemen. "We moeten niet meemaken dat de ziekenhuizen weer overvol raken."