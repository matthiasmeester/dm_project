Een ambtenaar van de gemeente Doetinchem heeft sinds 2007 meer dan een miljoen euro achterovergedrukt, stelt de Gelderse gemeente.
Doetinchem heeft de betrokken ambtenaar deze week op staande voet ontslagen en doet aangifte bij de politie. Ook zegt de gemeente alles in het werk te stellen om het verduisterde bedrag terug te krijgen.
De gemeente zegt een onderzoek gestart te zijn nadat bij de gemeentelijke vertrouwenspersoon een interne melding was binnengekomen. In een verklaring laat het college van burgemeester en wethouders weten "verbijsterd" te zijn dat dit heeft kunnen gebeuren. Ze zijn "zeer teleurgesteld dat een (inmiddels ex-)collega jarenlang het vertrouwen ernstig beschaamd heeft".
Om herhaling te voorkomen heeft het college het management van de gemeentelijke organisatie opdracht gegeven de interne procedures en controlemechanismen zo snel mogelijk structureel te verbeteren, meldt Omroep Gelderland.