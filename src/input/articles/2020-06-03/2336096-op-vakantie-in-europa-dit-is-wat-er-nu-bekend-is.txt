Over anderhalve week kunnen we weer op vakantie naar twaalf landen, en in de weken erna worden dat er waarschijnlijk nog meer. Dat bevestigde premier Rutte in een persconferentie. Voor reizen buiten de EU blijft een negatief reisadvies gelden.
"Het korte antwoord op alle vragen is dat we deze zomer op vakantie kunnen. Maar niet zomaar overal en er zijn hoe dan ook onzekerheden", aldus de premier.
Tot 15 juni geldt voor heel Europa dat alleen noodzakelijke reizen zijn toegestaan. Die restricties vervallen na die datum voor alle geel gekleurde landen op deze kaart. Over sommige populaire vakantielanden, zoals Frankrijk en Spanje, komt pas later duidelijkheid:
Twaalf landen worden na 15 juni meteen geel. Eerder waren dat er dertien, maar voor Slowakije blijkt toch nog geen datum bekend. Wel geel worden populaire vakantiebestemmingen als Duitsland, België, Italië en Kroatië. Het betreft ook de zes landen van het Caribische deel van het koninkrijk.
Het negatieve reisadvies blijft na 15 juni in ieder geval van kracht voor het Verenigd Koninkrijk, Denemarken en Zweden.
De goede hoop is volgens Rutte dat na 15 juni meer landen wordt toegevoegd aan de lijst met gele landen. "Dan zullen naar verwachting ook Frankrijk, Spanje, Oostenrijk en Zwitserland weer open zijn voor Nederlanders", aldus Rutte.
Ook voor IJsland, Liechtenstein, Cyprus, Finland, Hongarije, Ierland, Malta, Noorwegen, Polen, Slowakije, Roemenië en Griekenland kan waarschijnlijk pas na 15 juni het reisadvies worden versoepeld.
En de Nederlandse adviezen zijn één ding; andere landen hebben zelf natuurlijk ook regels voor het ontvangen van toeristen. Dit is wat er tot nu toe bekend is:
Rutte benadrukte dat code geel niet betekent dat reizen helemaal veilig is. "Als er ergens een grote uitbraak is, kan het geel zomaar oranje worden. Dan moet je twee weken in thuisquarantaine na terugkeer in Nederland."
Hij maant mensen om zich goed voor te bereiden. "Ga wijs op reis. Zorg dat je de regels in het land van bestemming kent."
De premier had daarom een advies voor iedereen die buiten Nederland op vakantie wil:
Dat Nederland de restricties opheft, wil niet zeggen dat andere landen dat ook meteen doen. Denemarken houdt de grenzen bijvoorbeeld bijvoorbeeld voorlopig dicht. Die landen houden een oranje reisadvies, totdat Nederlanders er weer wel welkom zijn en er geen quarantaineadvies meer is.
Reizen buiten Europa raadt het kabinet af. Al die landen blijven oranje. "Ga er alleen heen als het echt niet anders kan en ga na terugkeer twee weken thuis in quarantaine", aldus Rutte. Voor reizigers die naar landen gaan waarvoor code oranje nog geldt kan het ook betekenen dat reisverzekeringen niet worden gedekt.
Europese toeristen zijn na 15 juni ook weer welkom in Nederland, met uitzondering van vakantiegangers uit het Verenigd Koninkrijk en Zweden.