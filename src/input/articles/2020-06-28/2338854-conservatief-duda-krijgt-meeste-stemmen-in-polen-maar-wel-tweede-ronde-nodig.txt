Bij de presidentsverkiezingen in Polen heeft de conservatieve zittende president Andrzej Duda de meeste stemmen gekregen, maar niet genoeg om een tweede ronde te ontlopen. Volgens de exitpoll van Ipsos haalde hij 41.8 procent van de stemmen. Om direct te worden gekozen, had hij minimaal de helft van de stemmen nodig.
Dit betekent dat op 12 juli een tweede ronde volgt. Zijn tegenstander is dan, zoals verwacht, Rafal Trzaskowski, burgemeester van Warschau en kandidaat van de grootste oppositiepartij, het centrum-rechtse Burgerplatform. Hij haalde volgens de exitpoll 30,4 procent van de stemmen.
De exitpoll heeft een foutmarge van plus en min 2 procent. De officiÃ«le uitslag wordt woensdag bekend. Er waren in de eerste ronde elf kandidaten.
Een overwinning van Duda in de tweede ronde is van cruciaal belang voor zijn regerende PiS-partij. Die wil nog meer ultraconservatieve plannen doorvoeren en meer grip krijgen op het rechterlijke apparaat.
Met de liberaal-conservatieve Trzaskowski wordt dat een stuk moeilijker. Hij voerde een pro-Europese campagne en wil de onafhankelijkheid van de rechterlijke macht herstellen. Ook komt hij op voor de rechten van lhbti'ers en wil hij de strijd tegen klimaatverandering aangaan.
Duda heeft de stemmers van de extreem-rechtse Konfederacja-partij opgeroepen in de tweede ronde op hem te stemmen. De kandidaat van Konfederacja haalde 7,4 procent van de stemmen.