In Louisville in de Amerikaanse staat Kentucky heeft een man gisteravond het vuur geopend op betogers. Een man werd geraakt en bezweek aan zijn verwondingen, een tweede slachtoffer is gewond naar het ziekenhuis gebracht.
In het park waar de aanslag plaatsvond, was een protest bezig naar aanleiding van de dood van Breonna Taylor, in maart van dit jaar. De 26-jarige zwarte vrouw kwam in haar huis om door politiekogels. Agenten waren haar woning binnengevallen in een drugsonderzoek.
Over de toedracht van het schietincident van gisteravond heeft de politie nog niets bekendgemaakt. Ook is niet duidelijk of de schutter is opgepakt of ge√Ødentificeerd.
Op videobeelden van gisteren zijn meerdere schoten te horen. Let op: het zijn schokkende beelden.
De burgemeester van Louisville noemt het treurig dat de plek waar vreedzaam werd gedemonstreerd nu een plaats delict is:
De dood van George Floyd eind mei in Minneapolis heeft ook in Louisville geleid tot protesten tegen racisme en politiegeweld. Ook de zaak van Breonna Taylor kwam daardoor opnieuw in de schijnwerpers te staan.
De agenten die in maart betrokken waren bij de inval in haar huis hadden een zogeheten 'no-knock warrant', waarmee ze zonder aankondiging binnen mochten vallen. De inval was na middernacht en Taylor en haar partner lagen al in bed. De politie verklaarde eerder dat de agenten wel op de deur hadden geklopt, maar familie van Taylor betwist dat.
De partner van Taylor schoot een agent in zijn been, naar eigen zeggen omdat hij dacht aan inbrekers. Agenten vuurden terug en raakten de vrouw zeker acht keer. Drugs, waarnaar de politie op zoek was, werden niet in de woning gevonden. Een van de betrokken agenten is nadien ontslagen.
Na de dood van Taylor heeft het gemeentebestuur een streep gezet door de no-knock warrants. 