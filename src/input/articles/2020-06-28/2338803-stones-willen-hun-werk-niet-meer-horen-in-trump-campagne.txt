De Rolling Stones dreigen met een rechtszaak tegen president Trump. Ze zijn het zat dat de Trump-campagne muziek van de band draait, ondanks meerdere verzoeken om daarmee te stoppen.
Volgens de Stones, en een organisatie die zich bezighoudt met muziekrechten, is er geen toestemming om de muziek te draaien en is het daarmee illegaal.
Het is niet voor het eerst dat de band zich beklaagt over het gebruik van zijn nummers. In 2016 gebruikte Trump het Stones-nummer You Can't Always Get What You Want veelvuldig, en bij de recente campagnebijeenkomst in Tulsa (Oklahoma) klonk de klassieker opnieuw:
Trump heeft niet alleen de Stones achter zich aan. Ook de familie van de in 2017 overleden Tom Petty heeft bezwaar gemaakt tegen het gebruik van zijn oeuvre in Tulsa. Petty's I Won't Back Down werd er gedraaid. 
Petty's familie zegt in een verklaring dat de rocker en zijn nazaten fel tegen racisme en discriminatie zijn. "Tom Petty zou nooit hebben gewild dat een van zijn nummers gebruikt zou worden voor een campagne van haat. Hij wilde mensen bij elkaar brengen."