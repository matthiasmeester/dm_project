In Parijs is het vannacht tot geweld gekomen tussen de politie en honderden jongeren. Dat gebeurde toen agenten ingrepen bij een ge√Ømproviseerd feest in het parkgebied Esplanade des Invalides, melden Franse media.
Jongeren hadden op sociale media opgeroepen om naar het park te komen onder verwijzing naar Project X, een film uit 2012 over een groot feest dat uit de hand loopt. Rond middernacht trad de politie op.
Jongeren gooiden vuurwerk en flessen naar agenten, die daarop traangas inzetten om de massa uiteen te drijven. Er raakten negen agenten gewond, vijf mensen zijn opgepakt.
Ook in andere steden organiseren jongeren dit soort feesten steeds vaker als verzet tegen de coronamaatregelen. Zo raakte de politie in Londen deze week meermaals slaags met bezoekers van een illegaal straatfeest.