Duitse natuurbeschermers onderzoeken of er een nieuwe ziekte onder zangvogels is uitgebroken. Ze registreren sinds half maart ongebruikelijk veel dode mezen. Vaak waren het pimpelmezen, maar soms ook koolmezen of andere zangvogels.
Vooral in de deelstaten Rijnland-Palts en Thüringen zijn dode mezen aangetroffen, inmiddels meer dan 150. De vogels die ziek zijn vertonen apathisch gedrag en hun veren, oogleden en snavels zijn verkleefd.
De meeste dieren werden gevonden in de buurt van vogelvoer. Duitse natuurorganisaties adviseren om voedsel en water weg te halen op plekken waar meer dan één dode vogel is gevonden. Verder vragen ze het publiek om de vondst van dode vogels te melden.