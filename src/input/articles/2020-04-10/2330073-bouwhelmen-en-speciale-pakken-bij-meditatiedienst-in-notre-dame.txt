In de zwaar beschadigde Notre Dame in Parijs is vandaag een lijdensmeditatie gehouden ter gelegenheid van Goede Vrijdag, de dag waarop christenen de kruisiging van Jezus herdenken. Vanwege de uitbraak van het coronavirus waren bij de dienst slechts zeven mensen aanwezig, onder wie aartsbisschop Aupetit van Parijs.
Hij en zijn collega-geestelijken kwamen de Parijse kathedraal binnen met een veiligheidshelm op, omdat een groot deel van de Notre Dame sinds de grote brand van vorig jaar nog een bouwplaats is.
Andere aanwezigen droegen een speciaal pak dat hen moest beschermen tegen loodvergiftiging:
Bij de ceremonie in de Notre Dame, de tweede sinds de verwoestende brand van 15 april 2019, speelde de vermeende doornenkroon van Christus een belangrijke rol. De kroon, die Jezus bij zijn kruisiging zou hebben gedragen, werd in de dertiende eeuw gekocht door de Franse koning Lodewijk IX. Het reliek, een van de belangrijkste van het christendom, werd vorig jaar gered uit de vlammenzee.
Voor aartsbisschop Aupetit staat de kroon niet alleen symbool voor het lijden van Christus, maar laat die ook zien dat God mensen zal vergezellen "in hun ergste lijden".
Volgens de Franse nieuwssite BFMTV wilde Aupetit een boodschap van hoop afgeven. "Als we Pasen vieren, vieren we dat het leven sterker is dan de dood, liefde sterker dan haat." De aartsbisschop legde ook een link met het coronavirus, "een pandemie die dood veroorzaakt en die ons allemaal verlamt."
Aanstaande woensdag is het precies een jaar geleden dat een brand een groot deel van de Notre Dame in de as legde. Zo stortte de torenspits in en werd het dak verwoest. President Macron wil dat de kathedraal binnen vijf jaar wordt herbouwd, maar door de corona-uitbraak liggen de restauratiewerkzaamheden al een paar weken stil.
Zo zag de Notre Dame er drie maanden na de brand uit: