Als het aan onderwijsminister Slob ligt, gebruikt vanaf nu niemand meer het woord 'coronadiploma' voor het middelbareschooldiploma van dit jaar. "Dat is een vals frame en moeten we echt niet doen", zegt Slob. "Middelbare scholieren krijgen ook dit jaar een volwaardig diploma, waarmee je toegang hebt tot het mbo, hbo of de universiteit."
Desondanks lieten heel wat eindexamenkandidaten aan NOS Stories weten zich zorgen te maken over de waarde van hun diploma, nu ze geen centrale eindexamens doen. Volgens Slob zijn die eindexamens belangrijk, maar kan je ook zonder: "We weten allemaal dat het niet het enige is wat je al die tijd hebt geleerd. Je hebt je vorming ook al gehad in de schoolexamens en in de jaren ervoor."
Toch kan het vervelend zijn als anderen wel suggereren dat je diploma makkelijk gehaald is. NOS Stories vroeg oud-scholieren van het VMBO Maastricht, waar in 2018 ook problemen met de eindcijfers waren, of zij hier nog last van hebben: 
Dit jaar wordt op basis van de schoolexamens bepaald of je je diploma krijgt. En het lijkt erop dat dat tot weinig problemen leidt: scholierenorganisatie LAKS vroeg 30.000 eindexamenkandidaten ernaar, 92 procent liet weten al geslaagd te zijn. Dit komt precies overeen met het percentage geslaagden van vorig jaar.
Ook in de examenmonitor staat dat de gemiddelde cijfers voor de schoolexamens nauwelijks verschillen van die van de centrale eindexamens. Wel blijkt uit onderzoek dat jongens over het algemeen schoolexamens slechter maken dan meisjes. Zij maken vaak een eindsprint en krikken hun cijfers bij de eindexamens op.
"We weten dat er nog leerlingen zijn die aardig in de piepzak zitten, omdat ze al hun kaarten op de eindexamens hebben gezet", zegt Slob daarover. "Die krijgen nu een extra herkansingsmogelijkheid." Hij hoopt wel dat leerlingen die zo redeneren, vanaf nu anders gaan denken. "We weten nu dat er een andere situatie kan ontstaan. En het zou een probleem minder zijn voor ouders en scholen."
Minister Slob laat verder weten dat met vervolgopleidingen is afgesproken de ontwikkeling van geslaagden van dit jaar extra goed in de gaten te houden. "Ik hoop natuurlijk dat het voor elke leerling goed afloopt. Als je in deze tijd je diploma weten te halen, heb je echt laten zien dat je iets waard bent."