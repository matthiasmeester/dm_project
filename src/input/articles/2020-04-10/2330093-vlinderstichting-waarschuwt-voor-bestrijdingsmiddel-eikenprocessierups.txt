De Vlinderstichting tekent bezwaar aan tegen een proef met het bestrijdingsmiddel Vertimec, dat wordt ingezet tegen de eikenprocessierups. "Dit middel doodt alles wat ermee in aanraking komt", zegt een woordvoerder van de stichting.
Eind vorige maand keurde het College voor de toelating van gewasbeschermingsmiddelen en biociden (Ctgb) het middel goed voor maximaal 2500 bomen in de gemeente Utrecht, de Overijsselse gemeente Zwartewaterland en Son en Breugel, Reusel, Bladel en Eersel in Noord-Brabant. Daarop is de proef begonnen, maar volgens de Vlinderstichting hebben Bladel en Reusel afgezien van deelname.
De Vlinderstichting wijst op het dodelijke effect dat Vertimec heeft op de dieren die in de boom leven. "Van de eik leven honderd verschillende nachtvlinders, die gaan dan allemaal dood. De rupsen zijn weer belangrijk voor vogels, die dan geen eten hebben."
In het besluit erkent het Ctgb dat de proef schadelijke en onaanvaardbare effecten kan hebben op de gezondheid van mensen, in het bijzonder kwetsbare groepen, en ook voor dieren en het milieu. Die schadelijke effecten worden volgens het Ctgb tegengegaan door het verplicht stellen van handschoenen en het afvoeren van verpakkingsmaterialen en productresten als gevaarlijk afval.
"De risico's van dit middel zijn meegenomen in het besluit", licht een woordvoerder van het Ctgb toe. "Die afweging is gemaakt, daar komt uit dat de gevaren voldoende kunnen worden voorkomen." Als andere insectenpopulaties dan de rupsen het slachtoffer worden, wordt gekeken of ze kunnen terugkomen. "Dat is voldoende het geval", zegt de woordvoerder.
De Vlinderstichting noemt het bizar dat de proef is goedgekeurd. "We hebben al te maken met een desastreuze afname van de biodiversiteit bij insecten. Dit soort proeven maakt dat alleen maar erger." Ook vindt de stichting het vreemd dat de proef al is begonnen terwijl er nog een bezwaarprocedure loopt.
Die procedure kan maanden duren, omdat er goed gekeken moet worden naar het besluit, zegt het Ctgb. "Als de Vlinderstichting dat te lang vindt duren, dan kunnen ze naar de rechter stappen."
Dat laatste vindt de stichting voorlopig niet nodig. Liever gaat de organisatie in gesprek met de gemeenten die de proef uitvoeren. "We hopen dat ze dan allemaal van deze proef zullen afzien." De Vlinderstichting ziet graag dat er meer gebruik wordt gemaakt van natuurvriendelijke oplossingen, zoals het plaatsen van vogelhuisjes.
De eikenprocessierups wordt bestreden omdat zijn haartjes uitslag en jeuk bij de mens veroorzaken. Vorig jaar werd Nederland overspoeld door het diertje. Door het warme weer nam het aantal rupsen erg toe, wat bij veel mensen huidproblemen veroorzaakte.