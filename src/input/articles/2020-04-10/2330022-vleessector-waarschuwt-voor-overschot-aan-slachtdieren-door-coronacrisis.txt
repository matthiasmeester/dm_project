Nederlandse boeren raken hun slachtvee niet kwijt door de coronacrisis. De Centrale Organisatie voor de Vleessector (COV) vreest vooral in de kalverhouderij voor grote overschotten, bevestigt de sector na berichtgeving van Trouw.
De COV wil van minister Schouten een financiÃ«le tegemoetkoming voor getroffen kalverhouders. Ook is in een brandbrief aan de Europese Commissie marktsteun gevraagd, zegt de COV in het NOS Radio 1 Journaal.
"Marktsteun is een instrument dat in Europa regelmatig wordt gebruikt in tijden van crisis", zegt woordvoerder Frans van Dongen van de COV. "Wij vragen aan Brussel om mee te betalen aan het opslaan van vlees gedurende een bepaalde periode."
De sector wil zo voorkomen dat de slacht moet worden stilgelegd omdat dat problemen veroorzaakt voor de hele productieketen. Doordat de horeca gesloten is, is de vraag naar kalfsvlees voor bijvoorbeeld entrecote en kogelbiefstuk grotendeels weggevallen.
Slachterijen kiezen ervoor om minder dieren te slachten, waardoor slachtrijpe kalveren op de boerderij moeten blijven. De dieren die normaal gesproken geslacht zouden worden, zijn, als ze twee weken langer op de boerderij zijn, minder waard.
De prijs voor kalveren is gekelderd. Zo zou een kalf vier week geleden nog meer dan 100 euro hebben gekost, op dit moment ongeveer 50 euro.
Doordat de kalveren meer tijd hebben om te groeien, is er ook meer water en voedsel nodig. Ook produceren ze tegen die tijd meer mest en nemen ze meer ruimte in beslag, waardoor dierenwelzijnseisen in het gedrang kunnen komen.
Ook melkveehouders hebben volgens de vleessector problemen. Zo moet een koe jaarlijks een kalf krijgen om melk te produceren, maar als er minder kalveren worden afgenomen, moeten de melkveehouders meer kalveren zelf houden. Omdat de boeren daardoor meer fosfaat produceren, bestaat de kans dat ze de fosfaatwetgeving overtreden.
De Partij voor de Dieren heeft minister Schouten gevraagd om fokbeperkingen in te stellen.