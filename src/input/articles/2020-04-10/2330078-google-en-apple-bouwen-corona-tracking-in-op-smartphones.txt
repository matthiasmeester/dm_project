Google en Apple gaan een samenwerking aan om overheden te helpen bij corona-onderzoek. Dat moet een einde maken aan technische problemen bij de ontwikkeling van de 'corona-apps' die overheden willen gaan inzetten.
Het is zeldzaam dat beide concurrenten samen afspreken om iets in te bouwen in hun besturingssystemen, maar volgens de tech-giganten is dat om "een van 's werelds grootste problemen" op te lossen.
Met corona-apps kunnen overheden in kaart brengen met wie coronapatiënten in contact zijn geweest. Daarbij is het de bedoeling dat er zo weinig mogelijk informatie op de server van een overheid wordt opgeslagen, om de privacy te beschermen.
Het kabinet zei deze week dat het denkt aan apps om de contacten van coronapatiënten in kaart te brengen. Op die manier kunnen nieuwe infectiehaarden worden opgemerkt en mensen op tijd worden gewaarschuwd.
De techbedrijven benadrukken dat beveiliging en privacy een belangrijk onderdeel van contactonderzoek moeten zijn. De twee concurrenten werken samen om ervoor te zorgen dat het onderzoek op apparaten van beide bedrijven hetzelfde werkt.
Apple en Google rollen de nieuwe functionaliteit in twee stappen uit. In eerste instantie komt er een speciale mogelijkheid voor overheden en gezondheidsautoriteiten om apps voor contactonderzoek uit te brengen. Tot nu toe liepen ontwikkelaars van dergelijke apps vooral op Apple's iPhone tegen technische problemen aan; die zouden daarmee verholpen moeten zijn.
In tweede instantie wordt contactonderzoek volledig in beide mobiele besturingssystemen geïmplementeerd. Het werkt alleen als gebruikers het bewust inschakelen. Als overheden dan nog steeds liever een eigen app gebruiken, kan dat ook.