Kleine bedrijven in Iran mogen vanaf dit weekend weer aan de slag. Ook wordt van twee derde van de ambtenaren verwacht dat ze gaan werken, ondanks de grote vrees onder Iraniërs voor een tweede coronabesmettingsgolf.
Het aantal nieuwe infecties in Iran vlakt volgens de Wereldgezondheidsorganisatie af. Maar met 4232 doden en 68.192 coronapatiënten blijft Iran een van de zwaarst getroffen landen wereldwijd.
"En dat zijn de officiële cijfers, de kans is groot dat de daadwerkelijke cijfers vele malen hoger liggen", zegt correspondent Daisy Mohr in het NOS Radio 1 Journaal.
Het leeuwendeel van maatregelen tegen het virus blijft van toepassing. Scholen en universiteiten blijven dicht en reizen tussen bepaalde gebieden is verboden. Ook blijven alle moskeeën zeker tot het eind van de ramadan dicht en zijn er geen massale religieuze bijeenkomsten, maakte opperste leider Khamenei gisteren bekend. De islamitische vastenperiode duurt van eind april tot eind mei.
Voor kleine ondernemingen en ambtenaren worden bepaalde coronabeperkingen dus wel opgeheven, onder de strikte voorwaarde van afstand te houden.
Volgens Mohr is niet iedereen daar blij mee. "Een vrouw die ik sprak in Teheran vindt het veel te vroeg om te versoepelen. Ze wil zelfs dat haar echtgenoot de komende weken vakantie opneemt, omdat het risico volgens haar veel te groot is."
Maar veel Iraniërs hebben eigenlijk geen keuze. De coronacrisis is voor hen een economische ramp bovenop de bestaande economische malaise en enorme inflatie, vertelt Mohr. "Voor sommigen is het noodzakelijk om weer aan de de slag te gaan, want geen werk is geen inkomen."
De economische problemen waren er al voor de coronacrisis, vooral vanwege de internationale sancties tegen Iran. Deze handelsbeperkingen maken het volgens de correspondent ook extra moeilijk om de uitbraak aan te pakken.
"Door de sancties zijn internationale transacties heel lastig, bijna onmogelijk. Daarom is het bijvoorbeeld ook moeilijk en duur om medische apparatuur en belangrijke beschermingsmiddelen te kopen. Daarom wil het regime dat de sancties nu worden versoepeld. Want volgens Iran is dit medisch terrorisme."
De islamitische republiek heeft een lening van 5 miljard dollar aangevraagd bij het IMF om de coronacrisis aan te pakken. Het regime claimt dat de Verenigde Staten deze lening tegenhoudt.
Correspondent Mohr: "De Iraanse regering blijft herhalen dat ze het virus heel erg goed bestrijden. Maar daar zetten mensen die ik spreek vraagtekens bij."