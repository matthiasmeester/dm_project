Een groot aantal gemeenten in Nederland neemt dit Paasweekeinde extra maatregelen om drukte te voorkomen. Toch zijn er lokaal grote verschillen, blijkt uit een rondgang van de NOS langs de 25 veiligheidsregio's in het land.
Terwijl sommige burgemeesters uit voorzorg dijken afsluiten voor motorrijders of vakantieparken dichthouden voor toeristen, houden andere gemeenten juist zo veel mogelijk open.
In het noorden van het land, waar relatief weinig ziekenhuisopnames zijn vanwege corona, worden de minste preventieve maatregelen getroffen. Zo zegt Groningen alleen locaties af te sluiten als het echt niet anders kan en wil de veiligheidsregio mensen vooral waarschuwen.
Maar er zijn ook gemeenten die bij voorbaat een groot aantal plekken hebben afgesloten, variërend van toeristische trekpleisters als de Zaanse Schans en de heuvels rond Valkenburg tot alle skatebanen en voetbalkooien in Rotterdam.
Die lappendeken is te verklaren, zegt de Nijmeegse burgemeester Bruls namens de veiligheidsregio's. "Er spelen verschillende problemen in gemeenten. Het is maatwerk. Als we zouden zeggen: we sluiten alles, dan kunnen we nergens meer heen. Enerzijds doen we dus de oproep om vooral thuis te blijven, anderzijds willen we ook niet alles helemaal afsluiten."
Bekijk op deze kaart wat er in jouw buurt komend weekeinde wel en niet mag:
Op sommige plekken worden specifiek maatregelen genomen tegen motorrijders en wielrenners. Die leidden afgelopen weekend tot ergernis, omdat mensen gingen toeren ondanks de oproep om enkel de weg op te gaan als het echt nodig is. Daarom zijn sinds vandaag op meerdere plekken in Nederland dijken afgesloten, zoals langs de Rijn, Waal, Lek en Maas.
In Twente gaan de toegangswegen naar de Sallandse Heuvelrug dicht, een gebied dat eveneens populair is onder motorrijders. Een aantal veiligheidsregio's wijst er ook op dat wielrenners maximaal met z'n tweeën mogen fietsen en waarschuwt daar actief op te gaan handhaven.
Ook op en aan het water worden maatregelen genomen. Zo geldt tot en met Tweede Paasdag een vaarverbod op de Amsterdamse grachten en mag langs de kust niemand naar zijn strandhuisje. Recreatieplassen zijn in sommige gemeenten uit voorzorg afgesloten. De havens van Volendam en Edam worden met een schip afgesloten om te voorkomen dat mensen het water op gaan.
Daarnaast controleert de marechaussee extra aan de grens, met name om toeristen en winkelend publiek uit Duitsland tegen te houden. De marechaussee kan de toeristen niet dwingen om te keren, maar wijst hen wel op de gevaren.
Duitse toeristen zijn vandaag massaal thuisgebleven, zegt de veiligheidsregio Limburg Noord. Toch zijn er wel een aantal toeristen de grens overgegaan.
Zo ging dat vanochtend tijdens de controle: 
Zo'n 450 Duitsers wilden de grens oversteken bij Roermond. Van hen is de helft teruggekeerd na waarschuwingen van de marechaussee, zegt een woordvoerder van de veiligheidsregio.
"Dat is echt heel weinig vergeleken met een normale vrijdag. Dan zien we duizenden Duitsers de grens overgaan, en zeker op Goede Vrijdag", zegt de woordvoerder.
Wel is een aantal bekeuringen uitgedeeld in Limburg. Zo werden 22 boetes uitgeschreven omdat er meer dan twee mensen in een auto zaten, zegt de marechaussee.
Campings en vakantieparken zijn op veel plekken in Nederland nog open voor stacaravans en huisjes met eigen sanitair. Maar ook hier zijn er regionale verschillen. Bijvoorbeeld in Brabant, Zeeland en Twente mag op hotels na nergens meer overnacht worden.
"Het sluiten van campings en vakantieparken is om te voorkomen dat er een extra toestroom van toeristen en recreanten naar Twente komt", aldus de veiligheidsregio daar. "Op die manier willen we verdere verspreiding van het coronavirus tegengaan en voorkomen dat meer mensen gebruik moeten gaan maken van de zorg in Twente."
Veiligheidsregio's zeggen dat ze dit weekeinde drukke plekken extra in de gaten houden, zoals stadsparken, winkelboulevards en populaire fietsroutes. Waar nodig zullen die alsnog worden afgesloten, al gaat de voorkeur uit naar lichtere maatregelen. Veel gemeenten zetten extra handhavers en politieagenten in.
Waar de politie tot nu toe 1400 bekeuringen uitschreef, deelden de buitengewoon opsporingsambtenaren van gemeenten naar schatting van de veiligheidsregio's nog eens zo'n 900 bekeuringen uit. Het exacte aantal is lastig te bepalen omdat het overzicht niet overal compleet is.
De boetes zijn bijna allemaal uitgeschreven voor onvoldoende afstand houden, maar soms ook voor samenscholen of het betreden van een afgesloten plek. Daarnaast is er vooral heel veel gewaarschuwd, zeggen de veiligheidsregio's.
Ook ondernemers kregen soms een bekeuring of waarschuwing omdat ze te weinig rekening hielden met de verplichte anderhalve meter afstand. In Den Haag moeten de organisator van een evenement, een sauna en 20 horecagelegenheden een dwangsom betalen als ze nog een keer de fout in gaan.
Daarnaast zijn zeker dertien bedrijven in Nederland gesloten omdat ze zich niet aan de voorschriften hebben gehouden. Het gaat om cafetaria's, sportscholen, shishalounges, een kapper, een café en een illegale seksclub.