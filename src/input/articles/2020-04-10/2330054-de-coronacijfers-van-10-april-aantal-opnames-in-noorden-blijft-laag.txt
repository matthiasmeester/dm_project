Het aantal mensen dat door het coronavirus is overleden, is met 115 toegenomen, meldt het RIVM. Dat is duidelijk minder dan gisteren, toen 148 sterfgevallen werden gemeld. Voor zover bekend zijn in Nederland nu 2511 mensen overleden in verband met covid-19, de ziekte die door het virus wordt veroorzaakt.
Het CBS publiceerde vandaag opnieuw cijfers die een indruk geven van het aantal mogelijke 'verborgen' coronadoden. Het CBS zag vorige week 2000 sterfgevallen meer dan gemiddeld. Dat is het dubbele van het eerder bij het RIVM gemelde aantal coronadoden.
Het aantal patiënten dat in het ziekenhuis ligt of heeft gelegen, is met 225 toegenomen tot 8197. Het aantal komt al enige tijd niet meer in de buurt van de extreemste periode vorige week, toen er vijf dagen waren dat er meer dan 500 ziekenhuisopnames werden gemeld.
Bijna een kwart van alle tot nu toe gemelde coronapatiënten komt uit Noord-Brabant. Het aantal meldingen in het noorden van Nederland is stabiel laag.
Ook het aantal coronapatiënten dat op de intensive care ligt, nam duidelijk af. Vandaag liggen er 35 mensen minder op de Nederlandse IC's dan een dag eerder. In totaal zijn er 1326 bedden bezet. 58 Nederlanders liggen in Duitse ziekenhuizen; twee meer dan gisteren. Er zijn de afgelopen weken 379 mensen overleden en 164 patiënten hebben de IC verlaten.
Woensdag nam het aantal coronapatiënten op de IC's voor het eerst sinds de start van de coronacrisis af. De daling van vandaag is de grootste tot nu toe. Diederik Gommers van de Nederlandse Vereniging voor Intensive Care benadrukt dat pas bij 700 corona-bedden op de IC de zorg in ziekenhuizen overal weer helemaal op het oude niveau is. "Dus dat duurt nog wel even."
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor waarschijnlijk hoger zijn.
Het aantal bewezen coronapatiënten is gebaseerd op het door de GGD'en gemelde aantal mensen dat positief is getest. Het merendeel van de mensen met klachten wordt niet getest, waardoor dit cijfer volgens het RIVM geen goede graadmeter is voor de ontwikkeling van het virus in Nederland.
De gemiddelde leeftijden van patiënten in het ziekenhuis en patiënten die zijn overleden worden ook aangeleverd door het RIVM. Het percentage geeft het aantal patiënten of doden aan ten opzichte van het totale aantal ziekenhuisopnames van coronapatiënten of sterfte van coronapatiënten.