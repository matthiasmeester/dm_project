De brandweer is vannacht een paar keer uitgerukt om bos- en heidebranden op de Veluwe te blussen. De schade lijkt mee te vallen. Er wordt onderzoek gedaan naar de oorzaak.
Kort na middernacht brak in een bos ter hoogte van het Herenhul in Apeldoorn brand uit. Twee uur later was er een heidebrand bij Hoenderloo. Even later vatte een heidegebied bij Radio Kootwijk vlam en om 04.30 uur vloog een stuk heide in Uddel in brand.
In alle gevallen werd het vuur door de brandweer snel geblust, meldt Omroep Gelderland.
Op veel plekken heeft het al een maand niet meer geregend. Zondag waarschuwde de brandweer al dat het risico op natuurbranden is toegenomen.
"Het voorjaar is sowieso een risicovolle periode. De sappen stromen dan nog niet door de heide die daardoor vaak erg droog is", zegt een woordvoerder van de Veiligheidsregio.