Een student van ROC van Twente is boos op haar nieuwe school. In een kennismakingsgesprek wezen twee docenten haar op haar gewicht. Ze zou te fors zijn voor het kappersberoep.
"Schaam je rot", schrijft haar moeder op Facebook. "Om te beginnen aan de opleiding moest ze eerst maar eens afvallen en naar een diëtist, want geen enkele kapsalon zou haar aannemen. Ik ben zo verschrikkelijk boos."
Volgens de school klopt die lezing niet helemaal. "De studente was al aangenomen en mocht gewoon beginnen", zegt een woordvoerder tegen RTV Oost.
Haar gewicht kwam wel ter sprake. "Wij vinden vitaliteit en gezondheid belangrijk. We hebben haar verteld dat ze er rekening mee moet houden dat ze veel moet staan. Dat heeft ze opgevat als dat ze te zwaar zou zijn."
Over het advies om naar een diëtist te gaan, zegt de school: "Dat had niet gemoeten."
Volgens de school bedoelden de docenten het goed, maar hebben ze het niet goed gebracht. "Dit was niet handig en ook nooit de bedoeling. We gaan intern bespreken hoe dit kon gebeuren."
De leerling en haar ouders zijn uitgenodigd voor een gesprek. "Om een nieuwe start te maken en te kijken hoe we het vertrouwen kunnen herstellen."
Het is niet bekend of ze op de uitnodiging ingaan.