In de Peilingwijzer is er negen maanden voor de verkiezingen bovengemiddeld veel beweging. De VVD is met 38 tot 42 Kamerzetels nog altijd verreweg de grootste partij in de peilingen. Maar dat zijn wel 3 minder dan in mei, toen het vooral de partij van premier Rutte was die profiteerde van de waardering van de kiezer voor het kabinetsbeleid in de coronacrisis.
In de nieuwste Peilingwijzer, een gemiddelde van de peilingen van Ipsos, I&O Research en Kantar, zijn het twee andere regeringspartijen die winst boeken. Het CDA staat met 13 tot 17 zetels nog altijd op verlies ten opzichte van de laatste verkiezingen, maar scoort wel 2 zetels meer dan in mei. Hetzelfde geldt voor D66, dat 3 zetels terugwint en uitkomt op 11 tot 15 zetels.
De grootste oppositiepartij, de PVV, haalt eveneens 2 zetels terug en komt uit op 14 tot 18. De PvdA raakt er juist 2 kwijt, en komt op 11 tot 15. GroenLinks blijft ten opzichte van de Peilingwijzer van mei redelijk stabiel op 14 tot 16.
Volgens politicoloog Tom Louwerse, de maker van de Peilingwijzer, lijken bij de winst van CDA en D66 de lijsttrekkersverkiezingen in beide partijen een rol te spelen. "Dat zorgt voor veel media-aandacht, waarvan de meeste positief is. De kandidaten krijgen de ruimte om in de media te vertellen waar zij voor staan en wat hun ideeÃ«n zijn. En dat op een moment, laat onderzoek van I&O Research zien, dat naast de inhoud leiderschap een belangrijker stemmotief is geworden."
CDA-leden hebben de keus uit drie kandidaten, terwijl bij D66 al vast lijkt te staan dat minister Kaag voor voor Buitenlandse Handel en Ontwikkelingssamenwerking de nieuwe leider wordt. Volgens onderzoek van Ipsos en EenVandaag heeft Kaag een behoorlijke aantrekkingskracht op kiezers van andere partijen. "Dan gaat het met name om de meer progressieve kiezers", aldus Louwerse. "Je ziet bij Ipsos/Eenvandaag bijvoorbeeld ook dat D66 per saldo niet langer kiezers verliest aan GroenLinks, waar dat eerder nog wel het geval was."
De vierde regeringspartij ChristenUnie staat nog altijd op winst met 5 tot 7 zetels. Dat zijn er net iets minder dan bij de SP, die onveranderd laag blijft op 8 tot 10 zetels.
Forum voor Democratie staat op 9 tot 13 zetels. Dat zijn er aanzienlijk minder dan in de Peilingwijzer van ruim een jaar geleden, maar nog altijd een grote winst ten opzichte van de 2 Kamerzetels van dit moment.
50Plus houdt na het vertrek van Henk Krol nauwelijks nog zetels over op 0 tot 2. Krols nieuwe Partij voor de Toekomst krijgt op dit moment 0 tot 1 zetels in de Peilingwijzer.
De Partij voor de Dieren komt uit op 4 tot 6 zetels, terwijl de SGP 3 tot 5 scoort. Denk, net als 50Plus een partij die de afgelopen maanden veel conflicten kende, moet het doen met 0 tot 2.
De NOS publiceert met enige regelmaat de Peilingwijzer. Daarin worden peilingen van De Peiling (EenVandaag en Ipsos), I&O Research en Kantar samengevoegd. Maurice de Hond wil met Peil.nl niet meewerken aan de Peilingwijzer. Meer over de methode achter de Peilingwijzer is te vinden op de website van politicoloog Tom Louwerse.