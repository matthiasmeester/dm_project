Om ziekenhuizen in Suriname te helpen in de strijd tegen het coronavirus is er vanavond een benefietuitzending op NPO 1. De tv-actie Nederland voor Suriname is bedoeld om geld in te zamelen voor apparatuur, beschermende materialen en afdelingen om besmette patiënten te kunnen behandelen.
In Suriname is bij meer dan 600 mensen corona vastgesteld en volgens officiële cijfers zijn er vijftien mensen overleden aan de gevolgen van het virus. Maandag maakte de Surinaamse regering bekend de coronamaatregelen te gaan versoepelen omdat de situatie in het grootste deel van het land onder controle is. Maar dat geldt niet voor het hele land. In het oosten van Suriname zijn de lockdownmaatregelen nog volledig van kracht.
Het grootste probleem in Suriname is dat de druk op de zorg heel groot wordt, legde cabaretier en presentator Jörgen Raymann vanochtend uit in het NOS Radio 1 Journaal. "Vooral in het oosten van het land piept en kraakt het nu. Men maakt zich enorm zorgen dat als de uitbraak verder doorzet, dat ze mensen niet meer kunnen helpen."
De live-benefietshow van de NTR is te zien van 20.30 tot 21.50 uur op NPO 1 en via NPO start. Behalve Jörgen Raymann werken onder anderen Humberto Tan, Mildred Roethof, Glen Faria, Trijntje Oosterhuis, Gerda Havertong, Jeangu Macrooy, Yannick Hiwat, Tommie Christiaan, Kees van der Spek en Dwight Dissels mee aan de uitzending.
Raymann vreest vooral voor problemen in het moeilijk bereikbare binnenland, van Suriname. "Als er daar een uitbraak komt, is de ramp niet te overzien." Daarbij zijn er in heel Suriname maar 25 IC-bedden. De ziekenhuizen kunnen opschalen naar 50 als het moet, maar het probleem is dat ze niet genoeg personeel hebben voor de IC's.
De Surinaamse regering moet kiezen tussen twee kwaden volgens Raymann. "De lockdown is versoepeld omdat mensen weer aan het werk moeten. Suriname heeft een heel fragiele economie en geen steunmaatregelen. Mensen die niet werken, krijgen geen geld, en zonder geld kun je ook niet eten. Het is een duivels dilemma."
De hulpactie voor Suriname is al een tijdje bezig onder de naam SU4SU. Tot nog toe is er zo'n 900.000 euro ingezameld, maar dat is niet genoeg. Er is vooral behoefte aan meer personeel in de zorg, goed beschermende medische mondkapjes en voorlichtingsmateriaal.
Ook podcast De Dag gaat over Suriname en de bestrijding van corona. Je hoort oud-correspondent Hennah Draaibaar en artsen die in Suriname werken. De jongste aflevering van De Dag kun je hier beluisteren. Bevalt het? Vergeet je dan niet te abonneren!