'Irma Sluis' blijkt een populaire naam voor een nieuwe zeesluis bij IJmuiden. De naam van gebarentolk Irma Sluis wordt volgens de gemeente Velsen bij een prijsvraag "opvallend vaak genoemd".
De gemeente heeft samen met Rijkswaterstaat een prijsvraag uitgeschreven om een naam voor de grootste zeesluis ter wereld te bedenken. Sinds de start van de prijsvraag, gisteren, zijn al bijna duizend suggesties ontvangen. Op de sociale media is de naam van gebarentolk Sluis populair, schrijft Omroep West.
De Haagse Sluis werd in korte tijd landelijk bekend omdat zij premier Rutte en minister De Jonge bijstond tijdens hun coronapersconferenties. De Drentse band Mooi Wark wijdde zelfs een lied aan haar. Sluis zelf liet in schaarse interviews weten dat ze niet zit te wachten op alle aandacht die haar werk voor de premier met zich meebrengt.
De zeesluis zal echter nooit 'Irma Sluis' gedoopt worden. Volgens een woordvoerder van de gemeente moet iemand minstens tien jaar dood zijn voordat er een sluis naar hem of haar kan worden vernoemd.
De inzendingstermijn voor de naam sluit op 4 augustus. Uiteindelijk kiest het college van burgemeester en wethouders van Velsen uit een top 5 de nieuwe naam.
De nieuwe zeesluis wordt vijfhonderd meter lang, zeventig meter breed en achttien meter diep. De eerste schepen moeten begin 2022 gebruik gaan maken van de doorgang.