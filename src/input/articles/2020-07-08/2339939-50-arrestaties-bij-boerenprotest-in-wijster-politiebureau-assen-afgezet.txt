Bij een protest van boeren in het Drentse Wijster heeft de politie 57 betogers aangehouden, onder wie vijf minderjarigen. Ze zijn naar het politiebureau in Assen gebracht.
De aangehouden boeren ontlopen strafvervolging als ze een bekeuring betalen van 390 euro, laat de politie weten. Buiten het bureau staan zeker honderd sympathisanten. Via sociale media zijn boeren opgeroepen om naar Assen te komen, maar het is onduidelijk of daar gehoor aan wordt gegeven. De situatie is rustig.
De politie heeft de omgeving afgezet met linten en busjes:
Vanochtend blokkeerde een groep boeren in Wijster de toegang tot afvalverwerkingsbedrijf Attero, ondanks het verbod om te demonstreren met landbouwvoertuigen dat maandag werd ingesteld door de veiligheidsregio.
De boeren trokken zich terug op een agrarisch bedrijf en werden daar aangehouden:
Bij de afvalverwerker stonden tientallen auto's en landbouwvoertuigen. De demonstranten verplaatsten zich volgens de politie naar een agrarisch bedrijf in de buurt. Daar werden de betogers gearresteerd. Om te voorkomen dat er meer betogers zouden komen, sloten agenten korte tijd de toegangswegen af.
Boeren protesteerden bij Attero omdat dat bedrijf volgens hen meer stikstof uitstoot dan is toegestaan. "Boeren worden tot de laatste komma gecontroleerd, terwijl dat bij afvalverwerkers niet zo is", zegt Sieta van Keimpema van actiegroep Farmers Defence Force. "Dat moet voor iedereen gelijk zijn." Attero zegt dat het aan alle eisen voldoet.
De boeren die in Drenthe bijeenkwamen, zijn volgens Van Keimpema ondanks het verbod toch gaan protesteren, omdat ze zich "aangetast voelen in hun grondrechten".
Het verbod op demonstraties met trekkers en andere landbouwvoertuigen geldt tot en met komende maandag. Behalve in Drenthe zijn dergelijke betogingen ook verboden in Friesland en Groningen. Farmers Defence Force heeft een kort geding aangespannen tegen de maatregel in Groningen. Dat dient morgenochtend.
Gisteren maakte de provincie Noord-Brabant bekend dat boeren die met trekkers de snelweg op gaan, direct een proces-verbaal krijgen.
Sinds eind vorige week is door boeren op meerdere plaatsen gedemonstreerd tegen de stikstofplannen van het kabinet. Ze zijn onder meer tegen een nieuwe veevoermaatregel van minister Schouten van Landbouw, die de uitstoot van stikstof uit mest wil verlagen door in het veevoer minder eiwit toe te staan.