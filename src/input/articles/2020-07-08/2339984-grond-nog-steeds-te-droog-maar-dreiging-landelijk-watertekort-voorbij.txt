Door de vele regen van de afgelopen weken zijn de grondwaterstanden enigszins hersteld. Daardoor er is niet langer sprake van een dreigend landelijk watertekort. Dat staat in de achtste droogtemonitor van dit jaar, opgesteld door de Landelijke Coördinatiecommissie Waterverdeling (LCW).
Hoewel het neerslagtekort iets is afgenomen, is het nog steeds groot. Dit voorjaar was extreem droog, waardoor het tekort hard opliep. De laatste weken is het iets afgenomen, maar de grond is nog steeds droger dan in de 5 procent droogste jaren.
De verschillen tussen de regio's zijn groot. "De grondwaterstanden variëren van zeer laag tot bovengemiddeld voor de tijd van het jaar", staat in de monitor. Vooral op de hoge zandgronden in Zuid- en Oost-Nederland blijft het grondwaterpeil laag. Dat komt doordat de rivieren hier geen water kunnen aanvoeren.
De komende weken is er genoeg wateraanvoer van de Rijn en de Maas. In de gebieden waar geen aanvoer van rivierwater is, houden waterschappen en Rijkswaterstaat het waterpeil kunstmatig hoog. Ze doen dat onder meer door extra zoet water in te laten vanuit het IJsselmeer.
De LCW zegt dat de maatregelen die de afgelopen tijd zijn genomen van kracht blijven waar dat nodig is. Het gaat onder meer om het vasthouden van water en beregeningsverboden voor boeren in verschillende regio's.