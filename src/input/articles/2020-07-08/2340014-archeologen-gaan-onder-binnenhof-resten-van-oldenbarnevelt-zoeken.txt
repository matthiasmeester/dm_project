Er komt een opgraving om stoffelijke resten te vinden van Johan van Oldenbarnevelt, de raadspensionaris die in 1619 op het Binnenhof werd onthoofd. Het is niet uitgesloten dat er nog skeletresten van hem liggen in de grafkelder onder de vloer van de Eerste Kamer, schrijft minister Van Engelshoven van Cultuur in een brief.
Het archeologisch onderzoek wordt uitgebreid aangepakt, want in die grafkelder liggen de resten van nog honderden andere historische figuren uit een periode van vijfhonderd jaar.
De kans is klein dat Van Oldenbarnevelt wordt gevonden, waarschuwt Van Engelshoven. "De wetenschappelijke en maatschappelijke betekenis van deze plek is echter dusdanig groot dat we toch kiezen voor een uitvoering van een opgraving."
Het kabinet heeft lang getwijfeld over het nut van een archeologisch onderzoek naar de resten van Van Oldenbarnevelt. Ook Haagse archeologen waren niet meteen enthousiast, omdat het onwaarschijnlijk is of het complete lichaam er nog wel ligt. In die tijd was het gebruikelijk om allerlei lichaamsdelen, zoals hoofd en hart, op verschillende plekken te begraven.
SP-Kamerlid Van Raak vroeg in 2015 al naar een opgraving, omdat de wegens landverraad veroordeelde Van Oldenbarnevelt van grote betekenis is. "Hij was een groots staatsman die meer vrijheid van religie wilde, zodat ook minderheden in Nederland hun plek konden vinden", zegt Van Raak.
Johan van Oldenbarnevelt (1547-1619) was landsadvocaat en raadspensionaris van de Staten van Holland in de Tachtigjarige Oorlog. Hij vormde samen met de stadhouder en legerleider de politieke leiding van de Republiek. Daarnaast was hij betrokken bij de oprichting van de Verenigde Oost-Indische Compagnie in 1602.
Van Oldenbarnevelt en stadhouder Maurits van Oranje werkten aanvankelijk goed samen, maar raakten in onmin over het bestand met Spanje, het geloof en de vraag wie de leiding had in de Republiek. In 1618 liet prins Maurits Van Oldenbarnevelt oppakken op verdenking van hoogverraad. Op 13 mei 1619 werd het doodvonnis voltrokken in Den Haag.
Van Raak hoopte dat het kabinet door de renovatie van het Binnenhof overstag zou gaan. In principe staat het openbreken van de vloer van de Eerste Kamer niet gepland, maar het kabinet vindt de renovatie een goed moment om te gaan graven.
De kans is groot dat de archeologen in de kelder een chaos aantreffen van door elkaar gegooide skeletten van allerlei grafelijke families. Bij de sloop van de Hofkapel in 1879 hebben archeologen op hardhandige wijze grafzerken en doodskisten doorzocht, zegt de Haagse afdeling archeologie.
Het is ook onmogelijk een hedendaagse dna-match te vinden voor Van Oldenbarnevelt, waardoor identificatie via deze weg niet kan.
De hoop is gevestigd op het vinden van de zoon van de raadspensionaris, die ook in de grafkelder terechtkwam. Als er twee "genetisch nauw verwante skeletten" in de leeftijd van vader en zoon worden gevonden is de kans groot dat het om de Van Oldenbarnevelts gaat.
Van Raak is erg blij met het historische onderzoek. "Onze grootste staatsman hoort niet in een vergeten kelder te liggen."