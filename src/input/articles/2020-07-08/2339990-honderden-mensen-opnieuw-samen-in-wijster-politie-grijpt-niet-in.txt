Een paar honderd mensen verzamelden zich woensdagavond bij afvalverwerkingsbedrijf Attero in het Drentse Wijster. Op die plek werden 's ochtends tientallen betogers aangehouden. De meesten kwamen dit keer met de auto, maar er zaten ook tientallen trekkers tussen.
Volgens een van de aanwezigen was de samenkomst bedoeld "als een klein feestje". Veel mensen stonden op het terrein van een naburige akkerbouwer, waar een 'afterparty' werd gegeven. Mensen dronken bier en er werd gebarbecued. De politie hield de situatie in de gaten, maar besloot niet in te grijpen. Tegen 23.00 waren veruit de meesten vertrokken.
Woensdagochtend blokkeerde een groep boeren de toegang tot het afvalverwerkingsbedrijf, ondanks het Drentse verbod om te demonstreren met landbouwvoertuigen. 63 betogers werden opgepakt, onder wie zeven minderjarigen.
De arrestanten werden naar een politiebureau in Assen gebracht. Voor dat bureau stonden een paar uur later vele honderden mensen om hen te ondersteunen.
Rond 17.00 uur verliet de laatste aangehouden demonstrant het bureau. De politie verzocht iedereen vervolgens om naar huis te gaan en dat deed men ook.
De volwassenen moeten een boete van 390 euro betalen en de kinderen worden naar Halt verwezen. De meesten gaan de boete aanvechten bij de kantonrechter.
De politie in Assen deelde nog meer bekeuringen uit voor het overtreden van het demonstratieverbod. 29 bestuurders van tractoren en andere voertuigen hebben een boete gekregen van 390 euro.
De omgeving van het politiebureau werd door de politie afgezet:
De marechaussee heeft woensdagavond een groep van enkele tientallen boeren tegengehouden die met trekkers in de buurt van Schiphol reden. Het is onduidelijk wat ze van plan waren. De groep is omgedraaid na overleg met de marechaussee. 
In Overijssel is woensdagavond ook gedemonstreerd. RTV Oost meldt dat er in Deventer trekkers voor de ingang van een transportbedrijf stonden.
"We hebben het niet per se op dit bedrijf gemunt. Maar dit zijn wel vrachtwagens, een van de grootste vervuilers", liet een woordvoerder van de boeren weten.
Ook bij het politiebureau en bij het distributiecentrum van supermarktketen COOP in de stad verzamelden boeren.
In Flevoland kwamen boeren ook bij elkaar, op een parkeerplaats in het centrum van Emmeloord. Volgens Omroep Flevoland gaat het om tientallen trekkers.