De koffer waardoor gisteren in een kantoorgebouw op Schiphol meerdere mensen onwel raakten, zat vol met vals geld. Het ging om een paar ton aan valse biljetten, heeft de marechaussee gezegd tegen de lokale omroep AT5.
Verder bleek de koffer een insectenbestrijdingsmiddel te bevatten. Dat veroorzaakte de gezondheidsproblemen. De slachtoffers zijn door ambulancepersoneel onderzocht, niemand hoefde naar het ziekenhuis.
De koffer was op de luchthaven in beslag genomen en meegenomen naar het kantoorpand. Onder meer de douane werkt vanuit het gebouw.
Er wordt nog onderzocht van wie de koffer is.