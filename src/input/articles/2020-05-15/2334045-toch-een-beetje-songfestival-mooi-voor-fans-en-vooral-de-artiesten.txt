Met chips klaar op de bank, of op een speciaal feestje in de kroeg. Of misschien wel in Rotterdam in Ahoy. Zonder corona zou morgen het songfestival weer gehouden worden. En na decennia zonder overwinningen, zou het evenement eindelijk weer eens in Nederland zijn. Zou, want er is wel corona. 
Gelukkig voor de liefhebbers is er wel een alternatief. Bij gebrek aan een echte wedstrijd met publiek wordt in meer dan veertig landen de show Eurovision: Europe Shine A Light uitgezonden. Een verwijzing naar het nummer Love Shine A Light van Katrina and The Waves (winnaar in 1997).
De songfestival-hosts Chantal Janzen, Edsilia Rombley en Jan Smit presenteren de show, we spraken ze vanmiddag:
Podcastmaker GJ Kooijman is al jaren fan, "maar je moet me niet vragen wie vierde werd in 1984". Sinds de songfestival-overwinning van Duncan Laurence vorig jaar maakt hij de podcast Ding-a-dong over het songfestival. Afgelopen jaar heeft hij alle voorbereidingen van dichtbij gevolgd. "Het is zo zuur dat het dit weekend niet door kan gaan", zegt Kooijman.
Met zijn podcast kon hij voor het eerst als lid van de pers naar het songfestival. "We zouden gaan borrelen met fans met podcasts van over de hele wereld. Allemaal fans die ik nu voor het eerst zou zien. Die ontmoetingen loop je nu allemaal mis."
Toch kijkt de podcastmaker graag vooruit naar de show van zaterdagavond: "Nederlanders kunnen gewoon heel goed televisie maken. Afgelopen weken hebben we wel meer muziekshows online gezien waar muzikanten vanuit huis muziek maken. Ik denk wel dat dit anders wordt, echt een show, veel meer dan een thuis-stream."
De 41 deelnemers die dit jaar zouden meedoen aan het Eurovisie Songfestival in Rotterdam worden tijdens de uitzending in de spotlight gezet. Alle artiesten brengen een persoonlijke boodschap en ook een stukje van de clip van hun nummer zal worden laten zien. En ze zullen samen Love Shine A Light zingen, vanuit plekken in heel Europa.
Hier kun je zelf alvast oefenen.
Om het leed te verzachten keken veel fans afgelopen week naar een online editie van het Eurovisiesongfestival. De show Eurostream 2020 werd live op YouTube uitgezonden.
Er waren geen optredens van alle artiesten, wel werden ook hier fragmenten van de clips laten zien en de nummers van de deelnemers besproken. Fans uit alle landen gaven punten aan hun favoriete nummers.
Nederland kreeg niet heel veel punten. Zanger Jeangu Macrooy eindigde met zijn liedje Grow op plek 13. Winnaar werd IJsland, gevolgd door Litouwen en Rusland.
Dit is hoe het nummer Think About Things van de IJslandse zanger Da√∞i Freyr klinkt.
"Vorig jaar zat ik met twaalf vrienden te schreeuwen als hysterische gorilla's toen Duncan won", blikt fan GJ Kooijman nog even terug. "Hopelijk kan dat volgend jaar weer."
Al zit hij morgen wel met twee vrienden thuis op de bank. En met een beetje geluk ziet hij zichzelf nog terug op tv. Tijdens de show zal Johnny Logan (winnaar in 1980) zijn beroemde nummer What's Another Year zingen, samen met songfestival-fans van over de hele wereld. "Daar ben ik er dus een van, al ben ik wel een beetje bang dat ik heel vals zong", grapt Kooijman. "Dus houd je oren maar dicht."