Studenten die voor de zomer hun diploma zouden halen, maar door de coronamaatregelen vertraging oplopen en zich na de zomervakantie opnieuw moeten inschrijven, krijgen drie maanden les- of collegegeld terug. Het gaat om alle studenten die tussen september en eind januari hun mbo-, hbo- of universitaire diploma halen. Het kabinet gaat niet controleren of hun vertraging echt door de coronacrisis komt. Wanneer de studenten het geld precies krijgen, is nog niet duidelijk.
Ook laatstejaars studenten van wie de basis- of aanvullende beurs in de zomermaanden afloopt, maar die door coronamaatregelen bijvoorbeeld nog geen stage hebben kunnen lopen, krijgen een eenmalige compensatie. Als zij in het najaar nog niet op stage kunnen, moeten er alternatieven worden bedacht waardoor zij hun studie toch kunnen afronden, zegt minister Van Engelshoven.
Studenten die tussen september 2020 en eind januari 2021 hun diploma halen, krijgen drie maanden les-, cursus - of collegegeld terug. Voor een BBL-student in het mbo (Beroeps Begeleidende Leerweg) is dat 150 euro, voor een BOL-student in het mbo (Beroeps Opleidende Leerweg) 300 euro. Een een student in het hoger onderwijs krijgt 535 euro.
Studenten van wie de basis- en aanvullende beurs afloopt in juli, augustus of september krijgen eenmalig financiële compensatie. Voor mbo-studenten met alleen een basisbeurs gaat het om 800 euro. Als zij ook een aanvullende beurs hebben, wordt het 2000 euro. Studenten in het hoger onderwijs met een aanvullende beurs krijgen 1500 euro.
Van Engelshoven benadrukt dat studenten het door de coronacrisis moeilijk hebben. "Ze zijn hun bijbaantjes kwijt, het onderwijs wordt op een andere manier ingericht. Heel veel dingen die studenten belangrijk vinden, kunnen even niet: niet naar het café, geen festivals deze zomer. En ook hun perspectief op de arbeidsmarkt is anders. Dus die groep heeft het echt zwaar. En daarom vind ik het belangrijk dat we de groep die nu onvermijdelijk vertraging heeft, compenseren."
Het kabinet trekt in totaal bijna 500 miljoen euro extra uit voor het onderwijs. Daarvan gaat 200 miljoen naar de studenten die nu niet kunnen afstuderen. Er is ook 244 miljoen beschikbaar voor leerlingen in het basis-, voortgezet en middelbaar beroepsonderwijs die achterstanden hebben opgelopen.
Scholen kunnen dat geld gebruiken om in de periode vanaf deze zomervakantie tot en met de zomervakantie in 2021 extra programma's aan te bieden, buiten het gewone onderwijs om. Ze kunnen daarvoor ook hulp van buitenaf inhuren, zoals van instituten die nu al 'zomerscholen' in hun pakket hebben.