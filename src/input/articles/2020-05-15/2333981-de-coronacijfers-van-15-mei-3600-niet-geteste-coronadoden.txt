In de eerste negen weken van de corona-epidemie zijn er volgens de laatste cijfers van het CBS bijna 9000 mensen meer overleden dan je in deze periode van het jaar zou verwachten. In dezelfde periode meldde het RIVM 5400 overledenen aan covid-19, de ziekte die door het virus wordt veroorzaakt. Dat betekent dat er waarschijnlijk zo'n 3600 mensen zijn gestorven aan de ziekte die niet waren getest op het virus en daarom buiten de officiële statistieken van de coronadoden bleven.
In totaal overleden er in week 11 tot en met 19 (9 maart tot en met 10 mei) zo'n 36.000 mensen, terwijl er naar schatting 27.000 Nederlanders zouden zijn overleden als er geen epidemie was geweest.
Van de dagelijkse RIVM-cijfers was al bekend dat ze niet compleet zijn. Bijvoorbeeld omdat sommige mensen thuis overlijden zonder dat er officieel covid-19 bij ze is vastgesteld. De afgelopen weken daalde het aantal overledenen in rap tempo. Vorige week was de 'oversterfte' volgens het CBS naar schatting nog ruim 100.
Andere goede verklaringen buiten het coronavirus zijn er niet voor de grote 'oversterfte'. Ook volgen de CBS-cijfers vrijwel hetzelfde regionale patroon als die van het RIVM.
Limburg en Noord-Brabant zijn de zwaarst getroffen provincies. Hieronder de ontwikkeling van de totale oversterfte tot en met week 18 per gemeente.
Verreweg de meeste overledenen zijn ook in de CBS-cijfers ouderen. De oversterfte is met name onder zeventigers en tachtigers bovengemiddeld groot. 
Met 9000 coronadoden zou Nederland op hetzelfde niveau zitten als buurland België. Daar vielen tot en met afgelopen zondag bijna 8700 slachtoffers. De Belgen tellen al veel langer ook de overledenen in verpleeghuizen mee, waar in Nederland aanvankelijk niet of nauwelijks werd getest. De oversterftecijfers in België zijn daarom niet of nauwelijks hoger dan de officiële.
In die officiële RIVM-cijfers waren er vandaag meldingen van 53 nieuwe coronadoden. Daarmee heeft het instituut tot nu toe in totaal 5643 overledenen geregistreerd van wie bekend is dat dit komt door covid-19.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Gisteren werden 27 nieuwe ziekenhuisopnames gemeld; vandaag zijn dat er 35. In totaal zijn er nu 11.492 mensen in Nederland die vanwege het coronavirus in het ziekenhuis liggen of hebben gelegen.
Van zowel de sterftecijfers van het RIVM als de ziekenhuisopnames is bekend dat er een achterstand is in de registratie. Sommige gevallen die vandaag zijn gemeld dateren van bijna twee weken terug.
Ook op de intensive care daalde het aantal patiënten met het coronavirus opnieuw, naar 378. Dat zijn er 32 minder dan gisteren. Op Duitse IC's zijn nauwelijks nog Nederlandse patiënten te vinden. Dat zijn er nog maar vier; drie minder dan donderdag.
Tegelijkertijd was er op Nederlandse IC's weer meer plek voor patiënten met andere aandoeningen: dat waren er 527. "De bezetting van de IC's is weer op een normaal niveau", reageert voorzitter Ernst Kuipers van het Landelijk Netwerk Acute Zorg. "De vrijgekomen capaciteit door daling van het aantal covid-19-patiënten wordt volledig gebruikt voor overige zorg."
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden