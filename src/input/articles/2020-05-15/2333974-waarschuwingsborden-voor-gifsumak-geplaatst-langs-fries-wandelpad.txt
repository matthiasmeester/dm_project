In het Friese dorp Hemelum is alarm geslagen over een giftige exotische plant, die zich flink aan het verspreiden is. Het gaat om de gifsumak, die uit Noord-Amerika afkomstig is en daar bekend staat onder de naam poison ivy. Hij veroorzaakt bij aanraking van de bladeren ernstige allergische reacties en is moeilijk uit te roeien.
Dorpsbelang Hemelum zag dat de plant zich de afgelopen jaren flink verspreidde. De gemeente Súdwest-Fryslân heeft nu in samenwerking met de vereniging voor natuurbescherming It Fryske Gea opvallende borden geplaatst om mensen te waarschuwen voor de gevaarlijke plant langs de Vangdijk.
In de plant zit de stof urushiol. "Die zit in alle delen van de plant en gaat zelfs door rubberen handschoenen heen. Je krijgt er hele dikke blaren van", zegt Huib Volker van Dorpsbelang tegen Omrop Fryslân.
De gifsumak groeit langs een pad waar veel mensen fietsen en wandelen. "Het is een prachtige route, maar die plant is doodeng." De gifsumak groeit inmiddels aan beide kanten van het pad.
De gifsumak is een van de giftigste planten van Nederland en komt voor zover bekend alleen in zulke grote aantallen voor langs de Vangdijk bij Hemelum. In 1919 werd de exoot uit Amerika aangeplant, omdat het wortelstelsel de dijk goed versterkte. Toen in de loop van de jaren kinderen in Hemelum ziek werden, had men nog geen idee van de oorzaak. Pas in 1960 bleek dat het kwam door de gifsumak.
Uitroeiing is bijna onmogelijk. Het wortelstelsel heeft zich flink uitgebreid en zit door de hele bodem. Alleen door goed bermbeheer kan de gifsumak in bedwang worden gehouden. "Als bermbeheer stukken van de plant weghaalt en elders weer neergooit, kan die zich weer verspreiden. Dus er moet wel goed beleid komen", zegt Volker van Dorpsbelang Hemelum.