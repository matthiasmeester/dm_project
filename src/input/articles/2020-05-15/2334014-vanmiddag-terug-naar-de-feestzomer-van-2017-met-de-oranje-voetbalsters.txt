Wat hadden de voetbalsters er al zin in: de Olympische Spelen in Tokio. Na de verovering van de Europese titel in 2017 en WK-zilver in 2019 lag er wellicht een volgend succes in het verschiet voor het Nederlands vrouwenelftal.
Het coronavirus gooide roet in het eten, dat hopelijk volgend jaar opnieuw op tafel komt. Voorlopig moeten we het nog even doen met herinneringen. Aan dat geweldige EK in eigen land bijvoorbeeld. Zondagmiddag kijkt Studio Sport Archief vanaf 15.00 uur terug op de triomftocht van Oranje, te zien op NPO 1, NOS.nl en in de NOS-app.
In 2009 heeft Nederland al eens verrast met een plaats in de halve finales, maar in 2013 zijn de vrouwen in de groepsfase blijven steken. Dat moet voor eigen publiek natuurlijk anders.
Om dat voor elkaar te krijgen begint 2017 met een opmerkelijke wisseling van de wacht: bondscoach Arjan van der Laan wordt bedankt voor zijn diensten en maakt plaats voor Sarina Wiegman. Aan haar de taak om Oranje klaar te stomen voor het EK.
Na een flinke serie oefenwedstrijden staat de ploeg op zondag 16 juli in een goedgevuld Galgenwaard in Utrecht aan de aftrap voor de eerste groepswedstrijd, waarin Noorwegen, de verliezend finalist van 2013, de tegenstander is.
Een goed begin blijkt het halve werk...