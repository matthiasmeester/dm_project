Landelijke callcenters gaan een belangrijke rol spelen bij de bron- en contactonderzoeken. Dat blijkt uit het opschalingsplan van de GGD dat vandaag is gepresenteerd. De dienst verwacht de komende maanden ruim 3000 mensen nodig te hebben voor de onderzoeken.
De bron- en contactonderzoeken worden uitgevoerd bij iedereen die positief test op het coronavirus. De bron van de besmetting wordt opgespoord en er wordt onderzocht met wie diegene contact heeft gehad om verdere verspreiding te voorkomen.
Het aantal onderzoeken zal sterk toenemen als in juni iedereen met klachten zich kan melden voor een test. Het RIVM verwacht dat er dan dagelijks 30.000 tests nodig zijn en dat twee tot acht procent van die tests positief zal zijn. Dit betekent dat de GGD 600 tot 2400 onderzoeken per dag moet doen.
De GGD verwacht dat ze met eigen mensen de 600 onderzoeken aankunnen. Als het er meer zijn zullen ze gebruik gaan maken van callcenters van drie 'prominente partners'. Welke dat zijn wordt pas volgende week bekendgemaakt. De GGD'en kunnen dan aandacht besteden aan bijzondere situaties, zoals besmettingen op scholen of in verpleeghuizen. Het onderzoeken van één geval kost zo'n vijf uur.
Alle GGD'en samen hebben straks 800 mensen werken aan de onderzoeken. De callcenters kunnen tot 2400 onderzoekers leveren. Het personeel moet nog wel worden bijgeschoold.