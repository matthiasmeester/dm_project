In de drukke rij voor de achtbaan staan of je verdringen om dat schattige pasgeboren olifantje te zien is er voorlopig niet bij. Maar het advies 'blijf zoveel mogelijk thuis' maakt inmiddels wel plaats voor 'vermijd drukke plekken'. Daarom hebben dierentuinen en attractieparken de afgelopen weken hun hoofd gebroken over de vraag hoe zij mensen kunnen ontvangen, zonder dat het te druk wordt.
Bij de Beekse Bergen stonden al vroeg mensen voor de poort; in het park is het wel anders dan normaal: 
Her en der gaan de deuren weer open. Deze week gold dat voor dierentuin Artis, al is het alleen nog voor leden. Die kunnen zich overigens niet zomaar melden bij de poort. Voor iedereen geldt: reserveren en een starttijd kiezen.
In de Amsterdamse dierentuin werd begin mei een olifantje geboren. Normaal gesproken zorgt dat voor een toeloop van mensen. Maar met de heropening van de dierentuin mogen er per uur slechts 50 mensen naar binnen.
Artis heeft samen met andere grote dierentuinen, attractieparken en musea een protocol opgesteld om aan de anderhalvemetersamenleving mee te kunnen doen. Online reserveren is een van de maatregelen, zodat het aantal bezoekers binnen de perken blijft. Op die manier kunnen huishoudens anderhalve meter bij elkaar vandaan blijven.
Afstand houden is belangrijk in het plan. Zo heeft de Apenheul bijvoorbeeld een aantal doorloopgebieden met loslopende apen gesloten. De apen zijn zichtbaar via uitzichtpunten.
Verder is er veel aandacht voor hygiÃ«ne, bijvoorbeeld met centrale desinfectiepunten, en draait het in het plan om goede informatie en aanwijzingen voor bezoekers. Bijvoorbeeld via belijning op de grond en er zijn vakken ingericht bij drukke plekken, zoals bij het pasgeboren olifantje in Artis.
De Efteling wil volgende week ook weer open. Daarom test het pretpark dit weekend hoe alle bedachte plannen in de praktijk werken. Hoe de achtbanen kunnen draaien binnen de nieuwe regels, of hoe de wachtrijen eruit zien? De Efteling wil er nog niks over kwijt, uit vrees dat de plannen alsnog worden afgekeurd door de Veiligheidsregio.
Toch was er over de rijen al wel het een en ander te zien.
Bij familiepark Drievliet is de afgelopen weken flink verbouwd. Het park had zogenoemde zigzag-wachtrijen, waarin bezoekers dicht op elkaar staan. De zigzag is er nu uit en van de oude wachtrijen wordt een deel gebruikt om afstand te kunnen bewaren.
Drievlietdirecteur Jos Faaij had geen keus, zegt hij: "De zigzag gaat bij een of twee achtbanen zo dicht langs elkaar, dat het niet werkzaam is." Dus is er een volledige nieuwe opgang gemaakt naar een aantal attracties. Faaij: "En dan breken we het hopelijk aan het einde van het jaar weer af. Het verdient niet de schoonheidsprijs, als we maar open kunnen."
Bij Walibi Holland zijn de wachtrijen zelfs helemaal weg. Dat wil zeggen: iemand wacht wel, maar dan ergens anders in het park. De bezoeker wordt pas opgeroepen als er een plekje in de attractie vrij is.
"Dat systeem bestond al", zegt een woordvoerder van het attractiepark. "Alleen moest je er extra voor betalen. We hebben het nu voor iedereen beschikbaar gemaakt, zodat mensen beter verspreid door het park lopen en niet met grote groepen bij elkaar staan te wachten."
Verschillende pretparken hebben ook nagedacht hoe een bezoeker in de achtbaan kan, zonder te dicht bij anderen in de buurt te komen. Families en huishoudens kunnen bij elkaar zitten. Er moet altijd een rij tussen verschillende huishoudens zitten. En als iemand alleen naar een achtbaan gaat, moet er links en rechts ook altijd een stoel tussen zitten.
Bij Walibi Holland moet voor en na een rit in de achtbaan de handen ontsmet worden. Ook worden de beugels waarmee iemand vastzit extra vaak schoongemaakt.