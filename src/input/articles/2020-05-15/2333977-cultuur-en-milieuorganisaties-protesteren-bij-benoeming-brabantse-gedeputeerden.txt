Voor de ingang van het provinciehuis in Den Bosch stond vanmorgen een grote stapel theaterstoelen en lagen honderden spijkerbroeken. Het was een protestactie van cultuur- en natuurorganisaties bij de officiÃ«le benoeming van de nieuwe Brabantse gedeputeerden van CDA, Forum voor Democratie, VVD en Lokaal Brabant.
Vooral het ontbreken van een gedeputeerde voor cultuur en de geringe aandacht voor natuur en milieu roepen veel weerstand op. Er komt wel een gedeputeerde met vrije tijd in de portefeuille, maar geen bestuurder voor cultuur. "Daarmee schoffeert het nieuwe provinciale bestuur de kunstenaars, artiesten en culturele instellingen door ze weg te zetten als onderdeel van de vrije tijd", vinden de actievoerders.
Bekijk hier de protestactie:
Ze stapelden stoelen uit verschillende Brabantse theaters op voor het provinciehuis en wel op zo'n manier dat het leek alsof ze door een shovel bij elkaar waren gegooid.
De gedeputeerden lieten zich bij het protest niet zien. Oud-gedeputeerde van Cultuur Henri Swinkels (SP) was wel aanwezig. "Mijn hart bloedt bij de wijze waarop ze cultuur afdoen als een soort hobbyclub. Ik vind het respectloos voor iedereen die bij de cultuursector betrokken is", zei hij tegen Omroep Brabant.
Ook Extinction Rebellion protesteerde bij het provinciehuis. De actiegroep verzet zich tegen de plannen van het nieuwe provinciebestuur voor het klimaat- en milieubeleid. Niet economische groei, maar leefbaarheid moet een randvoorwaarde zijn van het beleid van de provincie, vindt de groep.
Vanwege de coronacrisis kon er niet met een grote groep tegelijk worden geprotesteerd. Daarom riepen de actievoerders op om een spijkerbroek in te leveren bij een verzamelpunt. Ze staan symbool voor de burgers die zich grote zorgen maken over de toekomst van al het leven op de aarde. De jeans lagen in een cirkel voor het provinciehuis.