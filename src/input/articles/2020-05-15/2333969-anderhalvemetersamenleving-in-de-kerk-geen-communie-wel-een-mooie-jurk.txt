Net als veel andere organisaties worstelen ook kerken met de anderhalvemetersamenleving. Veel activiteiten kunnen niet doorgaan in de oude vorm en er wordt druk nagedacht over alternatieven.
Ook de eerste heilige communie moet de komende tijd anders of helemaal niet worden gevierd. Voor de vriendinnen Bregje en Juul uit het Zeeuwse Ovezande zou zondag 17 mei de grote dag zijn van hun eerste communie. Maar vanwege de strenge regels rond corona mogen de kerkdienst en het feest niet doorgaan.
Beide meisjes tonen trots hun feestelijke jurk aan Omroep Zeeland. Een witte met een strokenrok voor Bregje en voor Juul een witte, mouwloze jurk met rode bloemen. Moeder Caroline Boonman: "Die jurk past Bregje over een jaar niet meer. Dus ja, nu maar aandoen met mooi weer denk ik."
Het is in de katholieke kerk een belangrijk moment, je eerste communie. Niet alleen omdat je dan voor het eerst mee mag doen aan de maaltijd van Jezus Christus, maar ook voor het bijbehorende feest. 
De meisjes zijn teleurgesteld dat de communie niet doorgaat. "Ik was wel nieuwsgierig geworden naar hoe dat zou gaan, dat communie doen", zegt Bregje. "Ik vond het leuk, die lessen over God", zegt Juul.
Volgend jaar is de herkansing. Samen met de nieuwe lichting zeven- en achtjarigen mogen Bregje en Juul dan de grote stap zetten, hoogstwaarschijnlijk in een nieuwe jurk.
Volgens pastoraal werkster Alida van Veldhoven van de H. Pater Daminaanparochie was er teleurstelling toen het besluit tot uitstel viel, maar er was ook begrip. Vooral voor de Poolse parochianen die veelal in Goes de kerk bezoeken gaf het besluit duidelijkheid.
"Want die maakten zich zorgen. Ze wisten niet zeker of hun familieleden uit Polen zouden kunnen overkomen voor het grote feest. Ze vroegen zelf of het niet uitgesteld kon worden."
Ook in andere delen van het land worstelen kerken met de verplichte anderhalvemeterregels. Zoals in Drenthe. Na meer dan twee maanden van online diensten mogen nu de deuren weer open, voor maximaal dertig bezoekers. En dat is flink puzzelen.
Een bezoek aan de kerk is de komende tijd heel anders dan voorheen. Zo moeten kerkgangers de handen wassen bij binnenkomst. Daarna worden ze naar hun stoelen gebracht en er mag niet worden gezongen. "Om besmetting te voorkomen", zegt Diedrik Pepping van de Drieklank in Assen tegen RTV Drenthe. Ook gaat er geen collectezak rond en bezoekers mogen na afloop geen kopje koffie meer drinken.
Zo ziet dat er straks ongeveer uit:
Vanaf 1 juni hoopt de kerk weer kleinschalige diensten te houden. De behoefte aan een gezamenlijke kerkdienst is groot, merkt Pepping. Maar hij bespeurt bij veel kerkgangers ook een afwachtende houding: "We weten niet of de mensen het aandurven. Ondanks dat het mag en we zo veilig mogelijk proberen te handelen, kunnen mensen ook nog een beetje angstig zijn en thuisblijven tot er een vaccin is."
Met de coronaregels is volgens hem het "gezellige en sociale gemeenschapsgevoel" verdwenen. "Geen handen schudden of een schouderklopje tijdens het koffiedrinken, heel jammer. Maar het is niet anders."