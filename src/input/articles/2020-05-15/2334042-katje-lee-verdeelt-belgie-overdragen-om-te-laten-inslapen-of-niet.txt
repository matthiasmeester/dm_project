Een 'heksenjacht' op een inmiddels ondergedoken kat en baasje verhit de gemoederen in België. Een rechtszaak tegen de eigenaar van de kat om het beest over te dragen aan de overheid, die het wil laten inslapen, is vandaag uitgesteld. Het Federaal Agentschap voor Veiligheid en Voedselketen (FAVV) zegt dat de kat mogelijk besmet is met hondsdolheid en dat geen enkel risico genomen kan worden. Een minister heeft intussen al partij gekozen voor Lee.
Lee, een straatkat uit Peru die door een studente mee terug naar België was genomen, domineert al dagen de Belgische nieuwssites. Foto's tonen de studente met een pluizig, jong, grijs-zwart gestreept katje. Volgens de regels van het FAVV had het beest in Peru ingeënt moeten worden tegen hondsdolheid, wat ook is gebeurd, en vervolgens daar nog drie maanden blijven om te kijken of het dier de ziekte zou krijgen. Dat laatste is niet gebeurd. Tegen het advies van de Belgische ambassade in Peru in nam de studente de kat mee terug.
Hondsdolheid is een besmettelijke en dodelijke ziekte, zowel voor dieren als voor mensen. Dat is de reden dat het FAVV naar eigen zeggen geen andere mogelijkheid ziet dan het dier in te laten slapen. Omdat de kat bij een huiszoeking niet werd aangetroffen, wil het agentschap de eigenaar verplichten Lee over te dragen, op straffe van een dwangsom van 100.000 euro per dag. Een rechtszaak daarover werd vandaag uitgesteld tot over twee weken.
Het is de hoogte van de geëiste dwangsom en de dreiging van euthanasie op de kat die vandaag veel volk op de been bracht bij de rechtbank in Antwerpen. Dierenactivisten juichten het uitstel toe. Maar in de zaal waren ook veel advocaten aanwezig. Van de studente en het FAVV, maar ook van de gemeente waar ze woont en van het Vlaams gewest. Zij vragen zich af of de kat hier niet in quarantaine kan. Ook Vlaams minister van Dierenwelzijn Ben Weyts vraagt zich dat af en heeft aangeboden een veilige quarantaineplek te organiseren.
Het gemak waarmee het FAVV door politici aan de kant wordt geschoven, is opvallend. De dodelijke ziekte is sinds 2001 niet meer voorgekomen in België en het is nu niet na te gaan of Lee het heeft. De incubatietijd kan oplopen tot 90 dagen.
Steven Van Gucht, de viroloog die in België elke dag de coronacijfers bekend maakt, viel het FAVV vandaag bij. Hij weet veel over hondsdolheid en zegt dat het het meest dodelijke virus ter wereld is, zowel voor mens als dier. "Er is geen test om aan te tonen of een dier besmet is, vandaar de strenge EU-regels om het dier na vaccinatie en bloedtest nog drie maanden in het land van herkomst te houden. Ik snap de ophef, maar als we hier nu van afwijken, zetten we de poort open voor anderen die dieren meenemen en brengen we onze eigen huisdieren én de bevolking in gevaar."