Minister Ollongren wil de jaarlijkse huurverhoging in de vrije sector aan banden leggen. Ze werkt aan een wet waarin de verhoging, net als bij sociale huurwoningen, ten hoogste inflatie plus 2,5 procent is.
Nu zit er geen maximum aan de huurverhoging in de vrije sector en vragen verhuurders er soms 5 tot 6 procent bij. Ollongren wil hier een einde aan maken, zodat huurders weten waar zij aan toe zijn.
"Iedereen moet prettig en betaalbaar kunnen wonen. Juist nu, in deze onzekere tijd, is een dak boven je hoofd extra belangrijk. Daarom werk ik hard aan maatregelen om de betaalbaarheid van woningen te verbeteren en excessen tegen te gaan", zegt de minister van Binnenlandse Zaken.
Zij komt ook met andere maatregelen om de woningmarkt voor mensen met een middeninkomen beter toegankelijk te maken. Zo wil zij in buurten waar dat nodig is een opkoopbescherming invoeren. Dat moet voorkomen dat beleggers betaalbare koopwoningen voor starters opkopen voor de verhuur.