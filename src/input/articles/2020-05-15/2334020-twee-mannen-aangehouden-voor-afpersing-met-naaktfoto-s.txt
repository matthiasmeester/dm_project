Twee mannen van 21 jaar uit Enschede en Hengelo zijn aangehouden voor afpersing met naaktfoto's en -filmpjes. Hun slachtoffers zijn tussen de 14 en 25 jaar oud.
Via een website kregen de slachtoffers contact met de verdachten, die zich voordeden als vrouw. Er volgde een seksueel getint gesprek waarin de verdachten aangaven naaktbeelden te willen delen. De slachtoffers moesten dat ook doen of een klein bedrag betalen voor de foto's. Daarna werden ze afgeperst, meldt RTV Oost.
De slachtoffers moesten prepaid creditcards aanschaffen, geld overmaken of bellen met betaalnummers. Als ze dat weigerden werd gedreigd om de naaktfoto's of de betaling van het geld voor de foto's bekend te maken bij familie en vrienden.
Om slachtoffers extra onder druk te zetten, werden screenshots van de vriendenlijst van social media accounts opgestuurd. Dat veroorzaakte bij de slachtoffers veel angst en schaamte en dat leidde ertoe dat ze steeds meer gingen betalen.
De twee mannen uit Twente werden opgespoord door het cyberteam Oost-Nederland. Daar zijn meerdere aangiftes vanuit het hele land onderzocht. Meer aanhoudingen worden niet uitgesloten.