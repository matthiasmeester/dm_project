De lockdown in Oekraïne leidt ertoe dat baby's die door Oekraïense draagmoeders ter wereld zijn gebracht, niet door hun ouders worden opgehaald. Die ouders wonen bijna altijd in het buitenland en kunnen vanwege de lockdown Oekraïne niet in.
Op een video van een Oekraïens draagmoederbedrijf, dat op commerciële basis draagmoeders en stellen koppelt, zijn 51 pasgeborenen te zien die op hun ouders liggen te wachten. Volgens de Oekraïense ombudsvrouw voor de mensenrechten zijn het er bij andere bedrijven nog eens 50. Als er niets gebeurt, zitten we binnenkort met duizenden baby's, zei ze.
Deze Spaanse wensvader kon nog net op tijd Oekraïne in, zijn vrouw mocht vanwege haar werk niet reizen:
De Oekraïense regering werkt aan een oplossing. Die komt er waarschijnlijk op neer dat ouders bij de ombudsvrouw een verzoek kunnen indienen om hun kind op te halen. De ombudsvrouw stuurt die verzoeken door naar het ministerie van Buitenlandse Zaken dat vervolgens de ouders toestemming geeft om het land binnen te gaan. Waarom dat zo lang duurt, is niet bekend.
In Oekraïne opereren zo'n vijftig bedrijven die op commerciële basis draagmoeders aanbieden voor vrouwen die zelf geen kinderen ter wereld kunnen brengen. De klanten zijn bijna altijd ouders uit China, de VS, Mexico en Europa. De draagmoeders verdienen zo'n 15.000 euro per kind. 