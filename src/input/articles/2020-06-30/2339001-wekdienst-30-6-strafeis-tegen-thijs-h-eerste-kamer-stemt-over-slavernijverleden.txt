Goedemorgen! Vandaag wordt bekend welke straf justitie eist tegen Thijs H., die verdacht wordt van het doden van drie mensen. En er wordt een plan gepresenteerd over het opschalen van de capaciteit op intensive cares, als dat vanwege het coronavirus weer nodig zou zijn. 
Na een vrij bewolkte start met in het westen en noorden regen, breekt op steeds meer plaatsen de zon door. Maar later vanmiddag en vanavond gaat het vanuit het zuiden opnieuw regenen. Het wordt 18 tot 22 graden. Woensdag regent het soms flink en ook donderdag en vrijdag blijft het niet droog. 
Ga je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
De Chinese overheid heeft de omstreden veiligheidswet voor Hongkong doorgevoerd. Lokale media melden op basis van bronnen dat het Staand Comit√© van het Volkscongres de wet, die volgens Peking de 'nationale veiligheid' moet waarborgen, unaniem heeft aangenomen.
De wet moet een einde maken aan de langdurige onrust in Hongkong. Sinds maart vorig jaar wordt er massaal gedemonstreerd in de stad tegen de groeiende invloed van China.
Met de nieuwe wet wordt het streven naar afscheiding, buitenlandse inmenging en staatsondermijnende activiteiten in Hongkong verboden.
Na een jarenlange daling is het alcoholgebruik onder scholieren gestabiliseerd. Ook het roken van sigaretten en joints neemt niet meer af, blijkt uit onderzoeken van het Trimbos-instituut, de GGD's en het RIVM.
Er zijn wel steeds minder jongeren die een e-sigaret hebben gerookt. Het lachgasgebruik onder middelbare scholieren nam de afgelopen jaren daarentegen juist toe.
Het Trimbos-instituut vindt het zorgelijk dat het gebruik van alcohol, wiet en tabak niet verder daalt. De stagnaties laten zien hoe belangrijk een preventiebeleid is, zowel landelijk als regionaal, zegt het instituut.
Fijne dag!