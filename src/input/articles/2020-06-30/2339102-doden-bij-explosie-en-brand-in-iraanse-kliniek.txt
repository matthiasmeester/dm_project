Bij een explosie in een kliniek in het noorden van de Iraanse hoofdstad Teheran zijn zeker negentien mensen om het leven gekomen. Volgens Iraanse staatsmedia gaat het om vijftien vrouwen en vier mannen.
Door de ontploffing ontstond een grote vuurzee. Brandweermensen proberen de brand te blussen en mensen te redden. Twee van hen zijn daarbij gewond geraakt. Twintig mensen zijn levend uit het gebouw gehaald.
De oorzaak van de explosie was een gaslek, zeggen de lokale autoriteiten. Op beelden op sociale media is een tweede explosie te zien. Die zou het gevolg zijn van ontploffende zuurstoftanks.
Onder meer het staatsmedium Fars deelde beelden van die tweede explosie: