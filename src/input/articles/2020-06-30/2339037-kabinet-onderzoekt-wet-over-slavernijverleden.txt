Het kabinet laat onderzoeken of Nederland wettelijk moet vastleggen dat de slavernij en de slavenhandel in het verleden misdaden tegen de menselijkheid waren.
Een commissie die het debat over het slavernijverleden op gang moet brengen, moet ook dit onderzoeken, schrijft minister Ollongren van Binnenlandse Zaken aan de Eerste Kamer.
Partij voor de Dieren-senator Nicolaï had aan de minister gevraagd om Frankrijk als voorbeeld te nemen, waar bijna twintig jaar geleden slavernij in de koloniale tijd is aangemerkt als misdaad tegen de menselijkheid.
De motie van de PvdD over een dergelijke wet leek te kunnen rekenen op de steun van een meerderheid. In die wet zouden ook garanties moeten worden gegeven over oprichting dan wel instandhouding van een nationaal monument, een museum en een kenniscentrum.
Omdat Ollongren nu met een toezegging komt houdt Nicolaï de motie, die eigenlijk vandaag in stemming zou worden gebracht, aan. Dat houdt in dat er niet over wordt gestemd in afwachting van de uitwerking van het plan van de minister.
Nicolaï noemt de brief van Ollongren "een mooi gebaar vlak voor Keti Koti". Morgen is die herdenking van de afschaffing van de slavernij.