Het Openbaar Ministerie eist 24 jaar cel en tbs tegen drievoudig moordverdachte Thijs H. Dat werd bekend nadat het OM zo'n drie uur sprak over de totstandkoming van de eis. De drie slachtoffers zijn volgens het OM met voorbedachten rade aangevallen.
De student staat terecht voor het doodsteken van drie wandelaars, in mei vorig jaar: een 56-jarige vrouw in de Scheveningse Bosjes in Den Haag en op de Brunssummerheide bij Heerlen, waar hij eerst een vrouw van 63 en kort daarna een man van 68 doodde.
H. heeft zijn daden bekend en verklaarde dat hij destijds in een psychose verkeerde.
"Er ontstond een waan in mijn hoofd", zei hij vorige week in de rechtbank:
Het Pieter Baan Centrum heeft Thijs H. volledig ontoerekeningsvatbaar verklaard. Zij adviseren de rechtbank tbs en dwangverpleging op te leggen. Maar het OM acht dat niet bewezen, en denkt eerder aan verminderde toerekeningsvatbaarheid.
Justitie noemde die ontoerekeningsvatbaarheid "twijfelachtig", omdat het Pieter Baan Centrum nog niet het volledige dossier over Thijs H. in bezit had. Zo zou uit het medisch dossier van de GGZ-instelling Mondriaan niet blijken dat hij psychotisch was. Volgens het OM heeft H. ook zelf een rol gespeeld bij het ontstaan van een eventuele psychose, omdat hij ondanks waarschuwingen drugs en medicatie gebruikte die hem niet was voorgeschreven. 
Ook zijn de verklaringen van familie en vrienden tegenover het Pieter Baan Centrum volgens het OM onbetrouwbaar. 
Eerder werd al duidelijk dat H. op internet had uitgezocht hoe hij zich moet gedragen om deskundigen te laten denken dat hij een ernstige stoornis heeft. Volgens justitie heeft de student er een groot belang bij om volledig ontoerekeningsvatbaar verklaard te worden.
Volgens de officier van justitie was de psychische toestand van H. "verre van gezond" en was die toestand ook veroorzaakt door het gebruik van drugs en medicatie door H.
"We gaan niet voor de maximale straf, want die zou passend zijn voor drievoudige moord", zei de officier. "Maar gezien de combinatie van zijn verminderde ontoerekeningsvatbaarheid, de gruwelijkheid van de manier waarop hij de daden heeft gepleegd en het leed dat hij de nabestaanden heeft aangedaan, voor een celstraf van 24 jaar en tbs met dwangverpleging."