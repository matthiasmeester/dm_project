Vanaf morgen kunnen partners in de eerste zes maanden na de geboorte van hun kind vijf extra werkweken verlof opnemen. De partner krijgt via het UWV 70 procent van het loon doorbetaald.
Het is een aanvulling op de huidige wet WIEG, waar partners vijf dagen na de geboorte doorbetaald krijgen door de werkgever. In totaal gaat het dus om zes weken verlof.
Organisaties die zich al jaren hard maken voor meer partnerverlof spreken van een "belangrijke mijlpaal". "Dit is een doorbraak voor Nederland", zegt Ilze Smit van kenniscentrum Rutgers. Ze vindt de regeling ook een goede stap om zwangerschapsdiscriminatie tegen te gaan, waar volgens een onderzoek van het College voor de Rechten van de Mens 43 procent van de vrouwen mee te maken heeft. "Bij vrouwen tussen de 25 en 40 jaar denken werkgevers: 'Zij is binnenkort zwanger, ik heb geen zin in het verlof.' Nu ook mannen verlof krijgen, is het risico om een man of vrouw aan te nemen even groot."
De regeling heeft verder als doel om het ouderschap meer gelijk te maken. Uit onderzoek blijkt dat als vaders 'solozorg' oppakken, ze meer betrokken blijven bij de opvoeding van het kind en dat het voor moeders makkelijker is om weer aan het werk te gaan. "Daarom pleiten wij ervoor dat de partner het verlof opneemt n√° het verlof van de moeder", zegt Smit. "Niet tegelijk."
Zwangerschapsverlof: een moeder krijgt 10 tot 16 weken zwangerschapsverlof, tegen 100 procent van het loon. Dat is ingesteld omdat een vrouw niet mag werken in een vergevorderde zwangerschap en vanwege het fysieke herstel na een bevalling. Een werkgever krijgt via het UWV een uitkering voor de werknemer.
Geboorteverlof: sinds 1 januari 2019 krijgen partners vijf dagen verlof na de geboorte. Dat wordt volledig betaald door de werkgever. Vanaf 1 juli 2020 komen daar vijf extra werkweken bij, verspreid over zes maanden. Het UWV vergoedt dan 70 procent van het loon.
Ouderschapsverlof: in 2022 wil het kabinet het betaald ouderschapsverlof invoeren. Van de 26 weken die al kunnen worden opgenomen, worden er dan negen betaald tegen 50 procent salaris. Het verlof kan tot acht jaar na de geboorte worden opgenomen, maar wordt alleen in het eerste jaar doorbetaald. De Kamer stemt na de zomer over dit plan.
De loonkosten financiert het UWV via premies die werkgevers betalen. Bovenstaande regelingen gelden niet voor zzp'ers.
Ook voor mannen is solozorg belangrijk, zegt Jens van Tricht van maatschappelijke organisatie Emancipator. Uit onderzoek blijkt dat 60 procent van de vaders meer tijd wil doorbrengen met hun kinderen."In Nederland hebben we een heel traditionele cultuur als het gaat om kostwinnerschap en huismoederschap. Mannen worden geassocieerd met autonomie, concurrentie, kracht en prestatie, maar niet met zorgzaamheid. Mannen moeten de kans krijgen om hun zorgzame kanten verder te ontwikkelen."
Verder leidt een betrokken vaderschap ertoe dat na een eventuele scheiding niet de moeder wordt gezien als degene die als vanzelfsprekend het ouderschap op zich neemt. In zo'n situatie wordt genderongelijkheid doorgegeven naar een nieuwe generatie, zegt Van Tricht. "Als je het hele systeem wilt aanpakken, moet je bij de geboorte al beginnen."
Het uiteindelijke doel van Rutgers en Emancipator is dat beide ouders evenveel verlof krijgen en er geen onderscheid meer wordt gemaakt. Ook blijkt dat mannen het vaak moeilijk vinden om verlof aan te vragen, zegt Ilze Smit van Rutgers. "Werkgevers kunnen dit actief bij aanstaande vaders aankaarten. Bij vrouwen gebeurt dat namelijk wel."
Van Tricht oppert dat managers en mannen aan de top verlof opnemen na een geboorte. "Goed voorbeeld doet volgen. Daarnaast moet de overheid bedrijven stimuleren dit te implementeren."
Een ander punt voor verbetering is volgens de organisaties het salarisdeel dat wordt doorbetaald: 70 procent. Het ministerie van Sociale Zaken en Werkgelegenheid ziet dat als een tegemoetkoming. De werknemer zelf of de werkgever kan de rest bijleggen, maar het ministerie doet daar geen actieve oproep toe.
Van Tricht ziet dat liever anders. "Doordat niet 100 procent wordt uitbetaald, blijft het maatschappelijke ongelijkheid versterken. Voor mensen die het al financieel goed hebben, is het makkelijker om verlof op te nemen. Daarbij krijgen zzp'ers helemaal niks, dat is zorgelijk."
Hoewel het verlof volgens Van Tricht en Smit nog eerlijker kan, zijn ze ontzettend blij. "Als samenleving hebben we nu de handvatten voor verandering. Dit is echt een mijlpaal."