In zijn huis in Beverly Hills is de Amerikaanse comedygrootheid Carl Reiner overleden. Hij was 98 jaar.
Reiner was decennialang een van de toonaangevende grappenmakers in de Verenigde Staten, zowel voor als achter de schermen. Hij speelde in de jaren 50 in het ensemble van Sid Caesar, wiens Your Show of Shows een blauwdruk vormde voor alle sketchprogramma's op tv die zouden volgen, zoals Saturday Night Live. Hij schreef ook voor Caesar.
Verder ontwikkelde hij The Dick van Dyke Show, waarvoor hij wederom schreef en waarin hij speelde. Die comedy wordt nog steeds gezien als een van de beste in zijn genre en was een voorbeeld voor vele sitcoms erna.
Een van zijn collega's bij Sid Caesar was Mel Brooks, met wie hij zijn leven lang bevriend zou blijven. Met Brooks maakte hij zijn beroemdste sketch: de 2000 jaar oude man. Reiner speelde, zoals zo vaak op podium en scherm, de kalme aangever en interviewde Brooks, die hij introduceerde als "de man die daadwerkelijk bij de kruisiging was 2000 jaar geleden". Diens eerste woorden: "Tjongejonge".
Na groot succes op feestjes werden Reiner en Brooks overgehaald om de sketch in 1960 ook op plaat uit te brengen. Die elpee werd een enorme hit, waarna de twee nog vier albums zouden uitbrengen. Voor de laatste, uit 1997, kregen ze een Grammy.
Reiner en Brooks traden ook op tv op met hun beroemdste sketch, zoals hier in 1967:
In de jaren 70 en 80 verschoof Reiners aandacht naar regie. Zo regisseerde hij vier films met Steve Martin, te beginnen met het succesvolle The Jerk uit 1979.
Jongere kijkers zullen Carl Reiner het beste kennen als meesteroplichter Saul Bloom uit drie Ocean's-films van begin deze eeuw.
In deze sc√®ne probeert Brad Pitt Reiner over te halen om mee te doen:
Carl Reiner had drie kinderen, van wie Rob Reiner de bekendste is. Hij speelde Michael 'Meathead' Stivic in All in the Family en is een gelauwerd regisseur, van onder meer When Harry Met Sally... en A Few Good Men. 