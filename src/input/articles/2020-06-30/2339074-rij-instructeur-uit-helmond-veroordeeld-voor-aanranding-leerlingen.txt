De rechtbank in Den Bosch heeft een rij-instructeur uit Helmond veroordeeld voor het aanranden van vier leerlingen. De 63-jarige man krijgt tien maanden cel, waarvan zes voorwaardelijk.
Het misbruik vond plaats tussen juni 2016 en juni 2017. Tijdens het rijden kuste de man zijn leerlingen, allen meisjes, en betastte hun kruis en borsten. Zij konden daar niets tegen doen, stelt de rechter, omdat zij ondertussen de auto moesten blijven besturen.
"Ik moest op een gegeven moment schakelen", vertelde een van zijn slachtoffers de politie. "Hij zei toen dat ik moest uitkijken dat ik niet iets anders vastpakte dan de pook. Zijn hand zat toen tussen mijn benen. Vanaf dat moment raakte hij mij elke les aan."
De rechter neemt het de man kwalijk dat hij zijn fouten niet inziet en zich niet bekommert om de schadelijke gevolgen van het misbruik. Hij moet de slachtoffers in totaal ook 3700 euro schadevergoeding betalen.