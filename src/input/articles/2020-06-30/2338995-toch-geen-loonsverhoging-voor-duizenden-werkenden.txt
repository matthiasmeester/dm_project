Duizenden werknemers die per 1 juli een loonsverhoging in het vooruitzicht was gesteld, moeten er nog maanden op wachten. Tientallen bedrijven hebben met vakbonden afspraken gemaakt om de eerder afgesproken loonsverhoging die morgen in zou gaan uit te stellen.
De grootste werkgever die de afspraken uitstelt is bloemenveiling FloraHolland. Het loon van een kleine 3000 medewerkers zou morgen volgens de cao met 2,5 procent stijgen, maar die verhoging is in overleg met de vakbond uitgesteld naar oktober. Samen met andere maatregelen levert dat een besparing op van zeker 2 miljoen euro.
"Ons bedrijf zit in zwaar weer. De inkomsten lopen fors achter en er wordt substantieel verlies geleden", zegt een woordvoerder van de veiling. "We hopen in oktober beter nieuws te hebben, maar dat is nog onzeker."
De FNV-leden van het bedrijf stemden met een kleine meerderheid in. 58 procent was voor het uitstel.
Ook een bedrijf uit de voedingsindustrie met 650 werknemers werkt aan uitstel van de eerder afgesproken 4 procent loonsverhoging. Waarschijnlijk stemmen vakbondsleden daar vandaag mee in. De FNV wil niet zeggen om welk bedrijf het gaat, om de reputatie van het bedrijf niet te beschadigen.
Ook in de sector metaal en techniek zijn er bedrijven die uitstel met hun personeel afspreken vanwege de coronacrisis. Het gaat om negentien bedrijven die gebruik hebben gemaakt van een regeling die met de bonden is afgesproken.
De loonsverhoging van 3,5 procent wordt voor die medewerkers met vijf maanden uitgesteld, maar ze krijgen er extra verlofdagen voor terug.
"Ik heb er niet over getwijfeld of over gepeinsd", zegt een medewerker van Jan de Boer Autoschade uit Ter Aar. Samen met zijn vier collega's ging hij akkoord met uitstel. "Alle kleine beetjes helpen om het bedrijf groter te maken, wat uiteindelijk het doel is. En ik krijg er extra verlofuren voor terug, dus ik sta niet met lege handen."
Andere bedrijven in die sector hebben hun aanvraag tot uitstel nog lopen. Deze week kunnen nog meer bedrijven een aanvraag doen om gebruik te maken van de regeling.
Vakbonden gaan slechts met moeite akkoord met uitstel. Afspraken over loonsverhogingen zijn vaak het resultaat van maandenlange onderhandelingen. Voor de komende tijd lijkt er niet veel in het vat te zitten. Werkgevers zijn terughoudend en sturen aan op de nullijn vanwege de recessie.
Daarnaast brengt uitstel van een loonsverhoging het risico met zich mee dat een werknemer die de komende tijd wordt ontslagen een lagere werkloosheidsuitkering krijgt.