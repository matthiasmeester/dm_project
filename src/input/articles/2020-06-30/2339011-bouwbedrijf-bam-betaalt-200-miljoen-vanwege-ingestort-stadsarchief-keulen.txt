Bouwbedrijf BAM heeft een schikking getroffen vanwege het instorten van het stadsarchief van Keulen in 2009. Het bedrijf betaalt 200 miljoen euro aan de gemeente en het Keulse openbaarvervoerbedrijf. Ook twee andere bouwbedrijven betalen ieder hetzelfde bedrag.
De afgelopen jaren werd er onderzoek gedaan naar de oorzaak van de instorting, waarbij twee mensen om het leven kwamen. Fouten bij de bouw van een nieuwe metrotunnel vormen daar volgens de Duitse rechter de oorzaak van. Door die bouw zou onder het Historisch Stadsarchief een ondergrondse muur zijn beschadigd, waardoor de fundering wegzakte en het gebouw instortte. Ook naastgelegen gebouwen raakten beschadigd.
Er wordt nog altijd geprobeerd historische documenten en voorwerpen te herstellen van die instorting. De schade wordt geraamd op 1,3 miljard euro, maar de gemeente gaat nu toch akkoord met een lagere compensatie. De bedrijven beloven ook een herdenkingsruimte aan te leggen.
BAM zegt het bijzonder te betreuren dat twee mensen als gevolg van dit ongeval om het leven zijn gekomen. "De raad van bestuur beschouwt de huidige overeenkomst om deze langlopende en uiterst gecompliceerde kwestie af te ronden in het belang van alle belanghebbenden, inbegrepen de aandeelhouders van BAM."
Een groot deel van het bedrag dat BAM betaalt, wordt gedekt door de verzekering. Een bedrag van ongeveer 40 miljoen euro wordt in de jaarcijfers van 2020 verwerkt. Ter vergelijking, dat is bijna vier keer de jaarwinst die het bedrijf vorig jaar maakte.