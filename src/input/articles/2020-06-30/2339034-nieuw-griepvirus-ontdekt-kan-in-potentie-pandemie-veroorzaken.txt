Chinese wetenschappers hebben een nieuwe variant van de griep ontdekt. Volgens de wetenschappers kan het virus "in potentie een pandemie veroorzaken". Het virus is opgedoken bij varkens en kan overgedragen worden op mensen, zeggen de onderzoekers.
De wetenschappers maken zich zorgen dat het virus dusdanig muteert dat het van mens op mens overgedragen kan worden en zo wereldwijd kan uitbreken.
Werknemers op varkensboerderijen hadden verhoogde waardes van het virus in hun bloed. De onderzoekers adviseren scherper toezicht op vooral mensen die in de varkensindustrie werken.
Het nieuwe virus, met de naam G4 EA H1N1, lijkt op de Mexicaanse griep uit 2009 maar met enkele veranderingen. De huidige griepvaccins lijken er vooralsnog niet tegen te beschermen. Maar deze vaccins kunnen indien nodig worden aangepast.
Het is vooralsnog niet direct een probleem, maar het heeft er wel alle kenmerken van dat het zich heel makkelijk aan mensen kan aanpassen, stellen de wetenschappers. Daarom moet het nauwlettend in de gaten worden gehouden. Omdat het een nieuw virus is, kan het zijn dat mensen er nagenoeg niet immuun voor zijn.
Arjan Stegeman maakt zich niet direct zorgen om het nieuwe virus. Stegeman is hoogleraar aan de Universiteit Utrecht en vicevoorzitter van het zogeheten OMT-Z, dat de overheid adviseert over onder meer de risico's van het nieuwe coronavirus voor nertsenbedrijven.
"Het virus dat nu wordt beschreven is een combinatie van een traditioneel varkensgriepvirus, het virus dat de Mexicaanse griep veroorzaakte en een ander griepvirus. We weten sinds de jaren 70 dat dit soort gecombineerde virussen in varkens circuleren, maar voor zover wij weten is er nooit een pandemisch virus uit ontstaan."
Ook benadrukt Stegeman dat dit virus sinds 2013 op grote schaal aanwezig is bij varkens in China. "In de tussentijd heeft het geen pandemie veroorzaakt en ik zie daar ook geen sterke aanwijzingen voor. Maar wie nu een artikel over virussen naar een vakblad opstuurt met het woord 'pandemisch' in de titel, is snel verzekerd van aandacht."
Wereldgezondheidsorganisatie WHO zegt de Chinese studie aandachtig te lezen. "De studie laat zien dat we op onze hoede moeten blijven voor het griepvirus tijdens de corona-pandemie."
De laatste wereldwijde griepuitbraak was de Mexicaanse griep in 2009. Toen vielen minder slachtoffers dan van tevoren werd gedacht. Veel oudere mensen waren immuun voor het virus omdat het leek op griepvirussen die eerder waren verspreid.