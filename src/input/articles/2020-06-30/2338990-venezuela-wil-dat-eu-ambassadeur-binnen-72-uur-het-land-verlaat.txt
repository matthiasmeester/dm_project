Venezuela eist dat de vertegenwoordiger van de Europese Unie Isabel Brilhante Pedrosa vertrekt uit het land. President Maduro geeft de EU-ambassadeur en haar medewerkers 72 uur de tijd om hun spullen te pakken.
Het besluit volgt op nieuwe sancties tegen Venezuela. De EU heeft elf hooggeplaatste ambtenaren toegevoegd aan een lijst met functionarissen die beperkingen krijgen opgelegd vanwege hun rol bij de malaise in het land. Hun vermogens zijn bevroren en ze hebben een reisverbod. De lijst telt nu 36 ambtenaren.
Maduro heeft de EU-ambassadeur en haar delegatie aangeboden mee te zoeken naar een vlucht het land uit. Door de coronacrisis ligt ook in Venezuela de luchtvaart zo goed als stil.
De EU veroordeelt de uitzetting van haar ambassadeur uit Venezuela. EU-buitenlandchef Josep Borrell kondigde als tegenmaatregel aan de Venezolaanse ambassadeur bij de EU de wacht aan te zeggen, zoals gebruikelijk in dit soort gevallen.
President Maduro ligt al langer hevig onder vuur, onder meer omdat hij het parlement terzijde heeft geschoven, demonstraties tegen zijn beleid hardhandig laat neerslaan en veel mensen honger lijden.
De VS en veel andere westerse landen steunen oppositieleider en zelfbenoemd interim-president Juan Guaid√≥. "Alleen een onderhandelde oplossing tussen Venezolanen kan het land uit zijn diepe crisis brengen", aldus Borrell op Twitter.