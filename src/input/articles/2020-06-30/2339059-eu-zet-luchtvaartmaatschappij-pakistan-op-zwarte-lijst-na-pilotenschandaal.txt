De Europese luchtvaartautoriteit EASA heeft Pakistan International Airlines (PIA) voor een half jaar op de zwarte lijst gezet. De maatregel volgt na beschuldigingen van de Pakistaanse autoriteiten. 262 van de in totaal 860 Pakistaanse piloten zouden hebben gerommeld met hun examens.
Volgens de luchtvaartminister van Pakistan gaat het om onder meer 141 piloten van PIA, de nationale luchtvaartmaatschappij van het land. De andere piloten zijn volgens de minister werkzaam bij kleinere maatschappijen.
PIA zegt dat er met de lijst van alles mis is. Zo zouden 36 van de 141 PIA-piloten op de lijst niet meer bij het bedrijf werken. Ook de piloten zelf en de pilotenvakbond hebben kritiek geuit.
"Op de lijst staan namen van goed opgeleide en gekwalificeerde piloten, die alle examens hebben afgerond", zegt de bond. De voorzitter stelt dat sommige piloten op de lijst al jaren geleden zijn overleden.
De luchtvaartmaatschappij heeft de laatste dagen buitenlandse ambassades en internationale luchtvaartautoriteiten geprobeerd te kalmeren. In een brief schreef PIA dit weekend dat het garandeert dat alle piloten echte diploma's hebben, die door de autoriteiten zijn goedgekeurd.
De luchtvaartmaatschappij vloog al niet naar Europa vanwege het coronavirus, maar de maatschappij wilde die vluchten binnen twee maanden wel weer hervatten.
De malversaties werden ontdekt bij een onderzoek naar de vliegramp in Karachi, eind vorige maand. Daarbij kwamen 97 van de 99 inzittenden om het leven. Ook een 13-jarig meisje op de grond kwam om het leven.
Uit het onderzoek bleek dat de piloten alarmsignalen van het toestel negeerden en zich niet hielden aan de procedures. Ook de luchtverkeersleiding had stevige fouten gemaakt.