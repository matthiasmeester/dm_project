De regeringsleider van Hongkong heeft de omstreden veiligheidswet die China in de stadstaat doorvoert verdedigd bij de Verenigde Naties. In een videoboodschap noemde Carrie Lam de wet onvermijdelijk. "Geen enkele centrale regering kan de ogen sluiten voor bedreigingen van de nationale veiligheid en ondermijning van de staatsmacht", zei ze.
Ze hield de toespraak voor de Mensenrechtenraad van de VN, kort nadat het Chinese parlement de wet had aangenomen. Met de wet wil Peking een einde maken aan de langdurige onrust in Hongkong.
Verschillende landen hebben hun zorgen geuit over de nieuwe wet. "We betreuren het besluit", zei voorzitter van de Europese Raad Charles Michel op een persconferentie. "Deze wet bedreigt de autonomie van Hongkong en heeft een nadelig effect op de onafhankelijkheid van de rechterlijke macht en de rechtsstaat."
De Britse minister van Buitenlandse Zaken Raab zegt "diep bezorgd" te zijn. In Japan noemen topambtenaren de wet "betreurenswaardig".
Voorzitter van de Europese Commissie Ursula von der Leyen zegt dat Europa zich met "internationale partners" beraadt op eventuele stappen. Volgens Von der Leyen kan China rekenen op "zeer negatieve gevolgen". Zo dreigen het ondernemersvertrouwen in China en de reputatie van het land zware schade op te lopen.
Het kabinet van Taiwan stelt in een verklaring dat de nieuwe wet ernstige gevolgen heeft voor vrijheid, democratie en mensenrechten. Taiwan, waarvan de zelfstandigheid door maar weinig landen wordt erkend omdat China zich daartegen verzet, steunt de protesten in Hongkong. "De regering veroordeelt de wet krachtig en herhaalt de steun voor de bevolking van Hongkong bij hun streven naar democratie en vrijheid", zegt een kabinetswoordvoerder.
Sinds maart vorig jaar wordt er massaal gedemonstreerd in Hongkong tegen de groeiende invloed van China. Met de nieuwe wet worden het streven naar afscheiding, buitenlandse inmenging en staatsondermijnende activiteiten in Hongkong verboden.
Volgens Lam zal de autonomie van Hongkong niet lijden onder de veiligheidswet. In haar toespraak zei ze dat de stad met 7,5 miljoen inwoners is "getraumatiseerd door escalerend geweld, aangewakkerd door krachten van buiten". Ze benadrukte dat "een uiterst kleine minderheid die de wet heeft overtreden" moet worden aangepakt.