De Nederlandse restaurants van pizza- en pastaketen Vapiano zijn failliet. Het Duitse moederbedrijf verkeert in financiële problemen en daardoor kon ook de Nederlandse tak niet meer aan de financiële verplichtingen voldoen. Het bedrijf heeft elf vestigingen in Nederland met ongeveer 550 medewerkers.
Volgens de curator, Cees Klomp van Bierman Advocaten, wordt er nog onderzoek gedaan naar de oorzaak van het faillissement. "Maar dat de lockdown een negatieve invloed heeft gehad lijkt mij waarschijnlijk", zegt Klomp.
Het UWV neemt de doorbetaling van het loon van de werknemers over. De curator onderzoekt de mogelijkheden voor een doorstart. "Ik zal daarbij de werknemersbelangen en het behoud van werkgelegenheid zwaar laten wegen", zegt Klomp.
Onderdeel van zo'n doorstart kan zijn dat de curator de vestigingen weer opent, maar vanwege de coronacrisis is dat op korte termijn niet de verwachting.