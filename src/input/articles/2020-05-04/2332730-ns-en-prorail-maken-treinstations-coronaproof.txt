Er komen extra maatregelen op stations die reizigers eraan moeten herinneren afstand van elkaar te houden. Op dit moment is het ov alleen bedoeld voor mensen met een cruciaal beroep. Vervoerders hebben samen met de overheid naar manieren gezocht om reizigers nu en in de toekomst verantwoord te kunnen vervoeren.
Informatieschermen, omroepberichten, borden en afstandslijnen bij (rol)trappen en kaartverkoopautomaten moeten hierbij helpen.
Bekijk hier de maatregelen op station Utrecht:
Bij de eerste zes stations staan regelborden met deze aanwijzingen bij de ingang.
Op 11 mei hangen de borden op alle treinstations.
Ook zal extra worden schoongemaakt op plekken die mensen veel aanraken, zoals deurklinken, leuningen en drukknoppen.
De stickers met aanwijzingen als 'houd rechts aan' en 'houd vier traptreden afstand' komen eerst in 6 treinstations: Arnhem Centraal, Amsterdam Zuid, Utrecht Centraal, Gouda, Culemborg en Groningen Noord.
Vervolgens wordt de effectiviteit besproken en wordt gekeken of deze maatregelen ook op andere plekken kunnen worden ingevoerd, inclusief busstations en bij metro's en trams. Als de overheid met nieuwe corona-adviezen komt, zullen de aanwijzingen worden aangepast.
Vorige week begon de NS met het testen van speciaal ingerichte treinen waarin reizigers makkelijker de anderhalve meter afstand zouden kunnen houden. Dit met behulp van schermen van folie tussen zitplaatsen, en met stickers en verbodsbordjes over bepaalde stoelen.
Vrijdag schreef het Nationaal Openbaar Vervoer Beraad (NOVB) een brandbrief aan staatssecretaris Van Veldhoven van Infrastructuur en Waterstaat waarin werd gezegd dat het bij een versoepeling van de coronamaatregelen "onwerkbaar" zou zijn om de anderhalve meter afstand te houden. De vervoerders vinden onder meer dat er beschermingsmiddelen moeten komen voor personeel en reizigers.