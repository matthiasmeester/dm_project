Wereldleiders en goede doelen hebben bij een online conferentie vanuit Brussel het startschot gegeven voor een grootschalige inzamelingsactie. Vandaag werd al 7,4 miljard euro toegezegd voor de ontwikkeling van vaccins, behandelingen en tests voor het coronavirus.
De 'donormarathon' is een initiatief van de Europese Unie in samenwerking met onder meer het Verenigd Koninkrijk, Noorwegen, Canada, Japan en Saudi-Arabië. De virtuele conferentie moest in eerste instantie 7,5 miljard euro opleveren voor de ontwikkeling van een betaalbaar vaccin tegen het coronavirus. Dat bedrag is net niet gehaald, maar de fondsenwerving gaat voorlopig door.
Nederland heeft 192 miljoen euro toegezegd, waarvan 50 miljoen euro voor de ontwikkeling van een vaccin en 42 miljoen euro voor onderzoek naar covid-19.
Premier Mark Rutte sprak vandaag op de conferentie via een videoverbinding:
EU-voorzitter Ursula von der Leyen, gastvrouw van de conferentie, maakte bekend dat de Europese Commissie 1 miljard euro bijdraagt aan de bestrijding van het coronavirus. De Franse president Macron zegde 500 miljoen euro toe, de Duitse bondskanselier Angela Merkel 525 miljoen en de Japanse premier Abe Shinzo ruim 760 miljoen.
De Britse premier Boris Johnson, zelf hersteld van het coronavirus, gaf aan omgerekend 440 miljoen euro vrij te maken. Saudi-Arabië draagt 450 miljoen euro bij en Noorwegen zegde 915 miljoen euro toe voor vaccin-alliantie GAVI. De Bill and Melinda Gates Foundation, zeer actief in de strijd tegen het virus, legt 100 miljoen euro in.
Het gaat niet bij alle toezeggingen om 'nieuw' geld: ook eerdere beloften en uitgaven vanaf 30 januari tellen mee. De Europese Commissie hoopt dat meer landen, bedrijven en organisaties in de komende weken willen bijdragen. De Global Preparedness Monitoring Board, een onafhankelijke mondiale organisatie gesteund door de Verenigde Naties, heeft berekend dat de wereld ten minste 3 miljard dollar nodig heeft om een vaccin tegen covid-19 te ontwikkelen en te verspreiden.
De Verenigde Staten en Rusland deden niet mee aan de online conferentie. Namens China nam alleen de Chinese ambassadeur voor de EU deel.