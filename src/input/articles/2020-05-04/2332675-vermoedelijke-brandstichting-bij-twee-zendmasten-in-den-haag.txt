In Den Haag heeft brand gewoed bij twee zendmasten. Beide branden zijn geblust. Het is nog onduidelijk hoe groot de schade is en hoe het vuur is ontstaan.
De eerste brand was in een zendmast aan de Jaap Edenweg, bij De Uithof. Het ging om een C2000-mast, bestemd voor communicatie van de hulp- en veiligheidsdiensten. Die brand werd rond 01.30 uur gemeld. De brand was snel geblust en de schade is beperkt, zegt de brandweer. Het netwerk werd uit voorzorg tijdelijk uitgeschakeld en overgenomen door andere masten. De communicatie is niet verstoord geweest.
Een half uur later werd een brand gemeld bij een mast aan de Laan van Poot, aan het Westduinpark. Daar is de schade groter. Het gaat om een mast van een particulier bedrijf, waarschijnlijk voor het 5G-netwerk.
De afgelopen weken werd meermaals brand gesticht bij zendmasten, verspreid over het hele land. Daarvoor zijn tot nu toe drie verdachten aangehouden. Het vermoeden bestaat dat er ook vannacht in Den Haag sprake was van brandstichting. De politie onderzoekt dat.
De vernielingen aan de zendmasten zijn mogelijk acties tegen het snelle 5G-netwerk. Volgens tegenstanders is de straling schadelijk. Ook gaan op sociale media complottheorieÃ«n rond over een verband tussen 5G en de verspreiding van het coronavirus, maar daar is geen enkel wetenschappelijk bewijs voor.