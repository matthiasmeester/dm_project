Ook Belgische deskundigen betwijfelen of het veel bijdraagt aan de bestrijding van het coronavirus, maar toch moeten Belgen vanaf vandaag verplicht een mondkapje dragen in het openbaar vervoer. De roep om de mondkapjes kwam vooral vanuit de bevolking zelf en dus waren er maar weinig klachten te horen.
De trein van Leuven naar Brussel is normaal gesproken één van de drukste treinen van het land. Belgische bedrijven mogen vandaag weer opstarten, maar de trein zit nog lang niet vol. Anderhalve meter afstand houden is nog prima mogelijk, maar iedereen draagt al mondmaskers. "We moeten dit voor onszelf en voor anderen doen, het is gewoon nodig", zegt een vrouw die in Luik opstapte. "Het zal zeker helpen het virus de kop in te drukken."
Bekijk hier de reportage van Thomas Spekschoor:
Ook in België zijn er nog grote tekorten aan mondkapjes. Ze zijn niet overal te koop. Daarom mochten naaiwinkels vandaag al open, terwijl andere Belgische winkels nog zeker een week dicht moeten blijven. "Stof, garen en elastiek zijn het nieuwe wc-papier", kopte de Vlaamse krant De Standaard. Mensen willen massaal zelf mondkapjes maken.
Dat terwijl minister De Block van Volksgezondheid vorige maand nog zei dat mondkapjes nauwelijks zin hebben. "Het kan een vals gevoel van veiligheid geven," zei ze toen nog. "U zal dichter bij anderen gaan staan, sommige mensen wassen minder hun handen en zijn minder oplettend."
Ook het Belgische RIVM, Sciensano, drong zeker niet aan op een mondkapjesverplichting. Nu die er toch is, ziet de voornaamste Sciensano-viroloog toch wel voordelen in de nieuwe maatregel. "We verwachten er geen wonderen van. Maar ze gaan op z'n minst een aantal van de druppels tegenhouden. Wanneer mensen praten, ademen, zeker wanneer ze moeten niezen. En dat gaat helpen, want elke druppel telt."
De Belgische treinmaatschappij NMBS en de bussen van De Lijn reden vandaag voor het eerst weer volgens de normale dienstregeling. De komende weken zal het weer steeds drukker worden, verwacht woordvoerder Bart Crols.
"De trein is een massavervoermiddel. Nu kan de sociale afstand nog gerespecteerd worden, maar dat zal in de toekomst moeilijker zijn." Stoelen vrij houden is volgens Crols geen oplossing. "Op de lijn van Luik naar Oostende, zou je dan alleen in Luik in kunnen stappen. In Leuven zit de trein dan al vol en moet je mensen weigeren."
Klachten van reizigers zijn er vandaag dus nauwelijks, al voelen velen al wel de nadelen van het dragen van een mondkapje. "Het is warm", zegt een jonge lerares op weg naar Brussel. "En mijn bril beslaat de hele tijd." Daar blijken meer mensen last van te hebben. "Op mijn werk beslaat mijn bril nooit als ik een kapje op heb", zegt een verpleegster van een brandwondencentrum. "Nu constant. Dat is zeer irritant, want ik zie niet of ik wel in de juiste trein zit. Ik hoop het, haha."