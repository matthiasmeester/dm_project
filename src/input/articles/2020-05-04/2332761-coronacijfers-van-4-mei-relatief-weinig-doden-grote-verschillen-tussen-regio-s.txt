Vandaag rapporteerde het RIVM 26 nieuwe doden, het laagste aantal voor een maandag sinds 23 maart. Het aantal gemelde ziekenhuisopnames is 42, het laagste aantal op een maandag sinds 16 maart. Maar de verschillen tussen regio's zijn groot, blijkt uit een analyse van de cijfers van afgelopen week.
Gisteren werden nog 69 nieuwe doden en 44 opnames doorgegeven. In totaal zijn sinds de start van de uitbraak aan het RIVM 5082 overledenen gemeld van wie is vastgesteld dat ze leden aan covid-19, de ziekte die door het virus wordt veroorzaakt. Het aantal ziekenhuisopnames staat op 11.037.
Het instituut wijst er daarbij op dat de dagelijks gemelde cijfers kunnen achterlopen: met name sterfgevallen worden soms pas na een aantal dagen doorgegeven door de GGD's. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn.
Afgelopen week werden de meeste coronadoden per 100.000 inwoners gerapporteerd in Limburg, Zuid-Holland en Noord-Holland, blijkt uit een analyse van de dagelijkse RIVM-cijfers. Het gaat om gemiddeld ruim 4,5 dode per 100.000 inwoners in Limburg en Zuid-Holland, tegen vier in Noord-Holland.
Gekeken naar ziekenhuisopnames, volgens het RIVM een belangrijke graadmeter voor de verspreiding van het virus, dan springen Limburg en Noord-Brabant erbovenuit, met gemiddeld 5,1 en 4,8 gerapporteerde opnames per 100.000 inwoners. Ook in Gelderland was het afgelopen week relatief druk, met 4,6 opnames per 100.000 inwoners.
Het rustigst was het in het noorden en in Zeeland, waar minder dan één dode per 100.000 inwoners werd gemeld. Ook het aantal opnames was daar relatief laag, net als in Overijssel.
Overigens telt het RIVM alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Daaruit blijkt dat de 'oversterfte' door covid-19 ongeveer twee keer zo hoog is als het aantal door het RIVM geregistreerde doden. Wel neemt ook dit aantal in heel Nederland af, met uitzondering van de regio's Hollands-Midden en Rotterdam-Rijnmond.
Dat verschil in opnames en doden is niet te zien op de intensive care, waar de druk overal gelijk is "met een enkele uitzondering", zegt Ernst Kuipers van het Landelijk Netwerk Acute Zorg. Dat blijkt ook uit het feit dat er de afgelopen 24 uur geen patiënten tussen regio's zijn verplaatst. Alleen in Brabant is het nog iets drukker.
Desondanks is het nog geen business as usual: op de intensive care liggen nog steeds veel patiënten met het coronavirus. Het gaat om 683 patiënten met covid-19, tegen 377 andere IC-patiënten.
Het aantal patiënten is niet veel lager dan gisteren, toen 688 IC-patiënten met het virus werden gemeld. Het aantal Nederlandse patiënten in Duitsland is met 28 gelijk gebleven. Die summiere daling is volgens Kuipers geen reden tot zorg.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.