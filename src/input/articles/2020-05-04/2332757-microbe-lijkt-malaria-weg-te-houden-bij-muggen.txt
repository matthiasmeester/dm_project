Keniaanse en Britse wetenschappers hebben een microbe ontdekt die muggen volledig lijkt te beschermen tegen malaria. De insecten kunnen zodoende de malariaparasiet ook niet overbrengen op de mens.
De onderzoekers publiceerden hun resultaten in het wetenschappelijke blad Nature. Volgens hen heeft de microbe, een eencellige parasiet die nauw verwant is aan schimmels, "enorme potentie" als het gaat om het indammen van malaria.
Muggen die zijn ge√Ønfecteerd met malaria kunnen de parasiet via een steek overdragen op mensen. De muggen worden niet ziek van malaria, mensen wel. Jaarlijks overlijden er zeker 400.000 mensen aan de infectieziekte, voornamelijk kinderen in Afrika die jonger zijn dan 5 jaar.
Correspondent Elles van Gelder was vorig jaar in een ziekenhuis in Ghana, waar kinderen voor het eerst massaal een malariavaccin kregen:
Muggen dragen geregeld schimmelachtige microben - zogenoemde Microsporidia - bij zich in onder meer de darmen. Er zijn veel verschillende soorten.
Bij het bestuderen van muggen aan de Keniaanse kant van het Victoriameer viel het de wetenschappers op dat geen enkele mug met de bewuste microbe malaria bij zich droeg.
Verder onderzoek in het laboratorium bevestigde dat de microbe de muggen lijkt te beschermen tegen malariaparasieten. "Op basis van onze data lijkt malaria voor 100 procent geblokkeerd te worden", zegt onderzoeker Jeremy Herren van het internationale insectenonderzoeksinstituut ICIPE tegen de BBC. "Dit is een behoorlijke verrassing. Ik denk dat mensen dit zullen zien als een grote doorbraak."
De muggen lijken door de schimmelachtige microbe levenslang beschermd tegen malaria. Er wordt nog onderzoek gedaan naar waarom juist deze microbe de malariaparasiet lijkt af te weren.
Verder worden er alvast plannen gemaakt om muggen met het micro-organisme te infecteren. Bijvoorbeeld door in het lab de niet-stekende mannetjesmuggen te besmetten. Via het paren infecteren zij vervolgens de stekende vrouwtjesmuggen.
Het terugdringen van malaria is wereldwijd in de afgelopen vier jaar gestagneerd. Met name omdat de malariaparasiet steeds beter bestand is geworden tegen medicatie.