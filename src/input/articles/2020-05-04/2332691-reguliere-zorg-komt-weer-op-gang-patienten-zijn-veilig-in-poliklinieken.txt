Nu het aantal coronapatiënten op de intensive cares daalt, wordt de reguliere zorg in de ziekenhuizen weer hervat. Een aantal ziekenhuizen begint daar vandaag mee, zoals de ziekenhuizen in Noord-Holland en Flevoland.
Volgens Yvo Roos van het orgaan dat de acute zorg binnen deze regio coördineert, is de afgelopen tijd veel moeite gestoken in werken binnen de anderhalvemetersamenleving. Zo is er gekeken naar de plek van in- en uitgangen en zijn routes in poliklinieken met pijlen aangegeven.
"We hebben gezorgd voor een soort eenrichtingsverkeer", zegt ROAZ-voorzitter Roos in het NOS Radio 1 Journaal. "Maar we hebben ook gekeken naar hoe we kunnen voorkomen dat er te veel patiënten tegelijkertijd zijn en dat wachtkamers vollopen."
Patiënten worden voortaan voor hun komst naar de polikliniek al uitgebreid gescreend. "Dat betekent dat we met patiënten een telefonische vragenlijst doornemen om te kijken of er sprake is van klachten die wijzen op corona."
Als dat niet zo is, mogen de patiënten naar de polikliniek komen. "Dan wordt er bij de poort nogmaals gekeken of iemand symptomen heeft van covid. Is dat niet het geval, dan worden ze toegelaten tot het polikliniekgebouw."
Het ROAZ gaat ervan uit dat deze maatregelen voldoende zijn om de veiligheid binnen de polikliniek te waarborgen. Dat betekent dat binnen de polikliniek verder geen mondkapjes gebruikt hoeven te worden. "Maar een arts die dicht op de patiënt moet komen, zoals een keel-neus-en-oorarts, zal eventueel een mondkapje op zetten."
Met deze maatregelen hoopt het ROAZ dat de wachtlijsten die zijn ontstaan, niet verder oplopen. "We kunnen 25 procent van de patiënten fysiek ontvangen de eerste tijd, maar je wilt natuurlijk 100 procent van de patiënten zien", zegt Roos.
Daarom zijn veel ziekenhuizen al voor een groot deel overgeschakeld op het zogenoemde tele-consulting via de telefoon. "En sinds kort zijn we gestart met video-consulting", zegt Roos. "Dat gaat natuurlijk niet voor alle patiënten werken, omdat je sommige patiënten echt fysiek moet zien. Maar als dat niet strikt noodzakelijk is, dan is die methode op afstand echt een hele goede oplossing, zo is gebleken."
Roos merkt dat veel patiënten die wel naar de polikliniek moeten komen, bang zijn. Maar dat is nergens voor nodig, zegt hij: "Iedereen associeert ziekenhuizen natuurlijk met 'de ziekte'. Maar ziekenhuizen hebben ontzettend hun best gedaan om ervoor te zorgen dat patiënten veilig zijn."