De politie heeft na een achtervolging een auto klemgereden in Weert. De inzittenden zouden vanmorgen hebben geprobeerd een geldautomaat op te blazen in Schwelm in Duitsland. Tijdens de achtervolging hebben agenten waarschuwingsschoten gelost.
De achtervolging eindigde tegen een hek van een woning. De inzittenden sloegen op de vlucht, twee van hen zijn inmiddels aangehouden. De politie is nog op zoek naar een derde verdachte. Bij de achtervolging is ook een politiehelikopter ingezet, meldt 1Limburg.
In de auto is een verdacht pakketje gevonden. Uit onderzoek van de EOD blijkt dat het om een explosief gaat. Een deel wordt tot ontploffing gebracht, een ander deel gaat naar het NFI voor nader onderzoek.