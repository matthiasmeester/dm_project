Goedemorgen! Italië heeft vandaag de lockdownmaatregelen tegen corona gedeeltelijk op. Italianen mogen weer meer naar buiten en niet-essentiële winkels gaan open. Ook wordt vanavond de Dodenherdenking gehouden op een lege Dam.
Het weer: de dag start bewolkt en lokaal kan er een bui vallen. Vanmiddag is het zo goed als droog en schijnt af en toe de zon. Het wordt 13 tot 17 graden.
Ga je vandaag de weg op? Hier vind je het overzicht van de werkzaamheden. Check hier de aangepaste dienstregeling voor het spoor.
In Suriname zijn voor zover bekend sinds 31 maart geen nieuwe coronabesmettingen vastgesteld. Dat meldt het Nationaal Informatie Instituut. In het land zijn in totaal tien besmettingen vastgesteld en is één persoon overleden. De coronamaatregelen blijven in Suriname wel van kracht.
Ook in Nieuw-Zeeland zijn voor het eerst sinds 16 maart geen nieuwe besmettingen vastgesteld, meldt het ministerie van Volksgezondheid. In het land zijn in totaal ruim 1100 besmettingen en 20 sterfgevallen als gevolg van het virus bekend. Een week geleden zei premier Ardern dat het erop leek dat Nieuw-Zeeland het virus had geëlimineerd. Sindsdien heeft het land de maatregelen tegen verspreiding van het virus versoepeld.
Vandaag komt het boek De Tweede Wereldoorlog in honderd foto's uit, een project waarbij provincies hun inwoners hebben gevraagd om mee te denken over foto's die de oorlogsjaren 1940-1945 het meest treffend weergeven.
Elke provincie heeft daarbij haar 50 meest aansprekende oorlogsfoto's aangeleverd. Vandaag wordt bekendgemaakt welke 100 foto's het Nederlandse publiek heeft gekozen. De beelden kwamen uit uit provinciale en lokale archieven, maar ook uit particuliere fotoalbums.
De NOS zendt vanavond na de herdenking op de Dam het programma 'De oorlog in 100 foto's' uit, met daarin aandacht voor de verhalen achter een aantal bijzondere foto's. Om 20.35 uur op NPO 2.
Fijne dag!