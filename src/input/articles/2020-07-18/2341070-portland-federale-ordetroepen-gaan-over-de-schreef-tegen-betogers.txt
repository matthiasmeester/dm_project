De burgemeester van Portland eist dat president Trump federale troepen uit de stad terugtrekt. Volgens de burgemeester gaan de zwaarbewapende eenheden in de grootste stad van Oregon te ver bij het handhaven van de orde.
In de stad wordt al maanden gedemonstreerd tegen racisme en politiegeweld naar aanleiding van de dood van George Floyd. De federale agenten werden twee weken geleden door Trump naar Portland gestuurd om een gerechtsgebouw en andere federale eigendommen te beschermen. Maar volgens persbureau AP hebben ze ook demonstranten meegenomen die straten verderop liepen.
Volgens getuigen dragen de agenten militaire kleding zonder identificatiebadges en duiken ze opeens op bij demonstraties. Betogers zouden zonder uitleg worden opgepakt en meegenomen in auto's zonder opschrift. Burgerrechtenorganisatie ACLU spreekt van ontvoering en noemt de manier van handelen in strijd met de grondwet.
Een van de arrestanten zegt dat hij werd meegenomen door een aantal mensen die uit een busje stapten. "Ze zagen eruit alsof ze werden ingezet voor een oorlog in het Midden-Oosten", zegt hij tegen AP.
Naar eigen zeggen ging hij op zijn knieÃ«n zitten toen de mannen dichterbij kwamen, maar sleepten ze hem zonder zich kenbaar te maken in het busje. De man zat twee uur in de cel en mocht gaan nadat hij om een advocaat had gevraagd.
Burgemeester Wheeler zei op een persconferentie dat Trump zich schuldig maakt aan machtsmisbruik. "Hou je troepen in je eigen gebouwen of laat ze uit onze stad vertrekken", stelde hij. Ook zei Wheeler dat Portland niet heeft gevraagd om de inzet van de federale troepen en dat de stad het zelf wel afkan.
De Democratische senator Jeff Merkley twitterde een video waarin te zien is hoe iemand wordt meegenomen in een onopvallende auto:
Volgens de Democratische gouverneur van Oregon, Kate Brown, is Trump voor politiek gewin uit op een confrontatie. Ze spreekt van "politiek theater" dat volgens haar niks te maken heeft met de openbare orde. Ook probeert Trump volgens Brown de aandacht af te leiden van de coronapandemie, die in de VS nog altijd veel slachtoffers eist.
Verantwoordelijk minister Chad Wolf van Binnenlandse Veiligheid zei afgelopen week dat Oregon en Portland te weinig hebben gedaan tegen het geweld tijdens de protesten. Hij noemde de demonstranten "wetteloze anarchisten".
Bij een demonstratie begin juni in Portland knielden agenten voor demonstranten: