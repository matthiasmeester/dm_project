Het is druk op de Nederlandse wegen. Volgens de ANWB stond er aan het begin van de middag een kleine 300 kilometer file en is dat veel meer dan normaal op zaterdag.
Dat komt door recreatieverkeer en vakantiegangers, ook uit het buitenland. Bij Arnhem is er veel verkeer door onder anderen Duitsers die hier vakantie komen vieren. "En bij Belgen is Zeeland heel populair, die komen over de A58 via Bergen op Zoom naar Zeeland", zegt Heleen de Geest van de ANWB. Het is de eerste dag dat alle scholieren in heel Nederland vakantie hebben.
Ook is het rond Utrecht en Den Haag druk door werkzaamheden. Op de A12 bij Zoetermeer richting Den Haag zijn twee rijstroken dicht vanwege een ongeluk, net als op de A1 richting Amsterdam voorbij knooppunt Eemnes.
"We zien vaak dat als de vakanties net begonnen zijn, mensen nog even afwachten en niet meteen allemaal vertrekken, maar pas de week erop. Dus we houden ons hart vast voor volgende week", aldus De Geest.