Toen Nederland half maart grotendeels op slot ging waren er nauwelijks aanmeldingen en leek het zomerkampenseizoen in het water te vallen. Maar nu de zomer is begonnen, is het toch druk op veel zomerkampen. Meerdere organisaties melden dat ze overladen worden met aanmeldingen van kinderen, en veel kampen zijn volgeboekt, blijkt uit een rondgang van de NOS.
Vanaf het moment dat scholen weer opengingen, en voor kinderen de afstandsregels niet meer golden, stonden bij veel organisaties de telefoons roodgloeiend. Ouders zoeken afleiding voor hun kinderen tijdens deze wekenlange schoolvrije periode. En dit jaar meer dan anders, omdat gezinnen gaan niet op vakantie of blijven in de buurt. Daarnaast hebben veel kinderen al lang thuis gezeten. Ook gingen veel schoolkampen niet door.
Bij dit kamp in Oldebroek worden de kinderen flink bezig gehouden en maken ze nieuwe vrienden: 
Daarmee lijkt de coronacrisis niet meteen grote gevolgen te hebben voor de zomerkampen. Toch is de drukte van nu bedrieglijk. Het aantal kampen dat deze zomer wordt gehouden is kleiner. Vooral niet-commerciÃ«le zomerkampen gaan niet door, blijkt een peiling van Steunpunt Kindervakanties onder 164 zomerkamporganisatoren.
De versoepeling van de coronamaatregelen kwamen vaak te laat om een kamp mogelijk te maken. De helft van die zomerkampen gaan om die reden niet door, vooral voor de jongeren van 13 tot 18 jaar. In veel gevallen worden dan wel dagactiviteiten aangeboden.
Organisatoren van kindervakanties en zomerkampen hebben gesprekken gehad op het ministerie van Volksgezondheid om te overleggen op welke manier activiteiten deze zomer door kunnen gaan. Per 1 juli zijn de maatregelen voor zulke evenementen versoepeld.
De zomerkampen werken nu in 'kampbubbels': kinderen gaan met een vaste groep begeleiders op kamp en er komen gedurende het kamp geen mensen bij de groep. Daarnaast kan een kind pas op kamp als het niet ziek is en geen (verkoudheids-)klachten heeft. 