Paramilitairen poseren bij een stoet ogenschijnlijk gepantserde terreinwagens en lijken de naam te scanderen van een Mexicaanse kartelbaas. Dat is te zien op een video die vrijdag is opgedoken op sociale media. De Mexicaanse minister van Veiligheid zegt dat de beelden worden onderzocht.
Ondanks dat nog onduidelijk is waar en wanneer de video is gemaakt, noemen analisten en veiligheidsspecialisten de beelden in Mexicaanse media zorgwekkend. Het aantal zwaarbewapende mannen in legeruitrusting wordt geschat op zo'n honderd. Ook zijn er ruim twintig terreinwagens te zien met camouflagekleuren en het logo van het beruchte CJNG-kartel.
Klik op de tweet om het filmpje te zien, die op verschillende accounts al miljoenen keren is bekeken:
De voertuigen lijken sterk op de geïmproviseerde pantservoertuigen van rebellen in landen als Syrië, twittert onderzoeker Hugo Kaaman. De naam die de gewapende mannen lijken te roepen is 'El Mencho'. Het is de bijnaam van Nemesio Oseguera Cervantes, waar de VS een beloning van 10 miljoen dollar voor heeft uitgeloofd. Hij is de baas van het Cartel Jalisco Nueva Generación (CJNG). Dit kartel wordt verantwoordelijk gehouden voor moorden op politici, rechters, tientallen agenten en duizenden burgers.
"De propagandavideo die aan een criminele bende is toegeschreven wordt geanalyseerd om de authenticiteit en het moment van opname vast te stellen", twittert veiligheidsminister Alfonso Durazo. Hij voegt toe dat "geen bende de capaciteit heeft om de nationale veiligheidstroepen succesvol uit te dagen".
Wat we op het filmpje zien is volgens veiligheidsdeskundige Alejandro Hope niet ongekend. Er zijn in het verleden beelden opgedoken van nog grotere milities en grotere konvooien van paramilitaire voertuigen in Mexico, zegt hij tegen krant El Universal.
De afgelopen 15 jaar zijn naar schatting ruim 100.000 burgers, bendeleden en veiligheidstroepen omgekomen in de strijd tussen de staat en de drugskartels.