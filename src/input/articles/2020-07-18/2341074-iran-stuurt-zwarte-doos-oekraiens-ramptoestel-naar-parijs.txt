Iran heeft de zwarte doos van het Oekra√Øense passagierstoestel dat het in januari door een misverstand uit de lucht schoot, naar Frankrijk gestuurd.
Een woordvoerder van het Iraanse ministerie van Buitenlandse Zaken zegt dat de doos gisteren met Iraanse ambtenaren naar Parijs is gevlogen en dat de gegevens maandag worden uitgelezen.
Bij de vliegramp kwamen alle 176 inzittenden om het leven. De Boeing 737-800 van Ukraine International Airlines was onderweg van Teheran naar Kiev. De motor was gebouwd door een Frans-Amerikaans bedrijf.
Kort ervoor waren de spanningen tussen Iran en de VS hoog opgelopen door de liquidatie met een drone van een hoge Iraanse generaal door het Amerikaanse leger. De Revolutionaire Garde bestookte daarop als vergelding Amerikaanse doelen in Irak met raketten.
Na de crash van de Boeing duurde het dagen voor een generaal toegaf dat het vliegtuig bij vergissing was neergehaald. Het toestel was aangezien voor een kruisraket.