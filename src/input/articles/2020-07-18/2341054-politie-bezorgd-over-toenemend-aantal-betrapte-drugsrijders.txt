Het aantal automobilisten dat wordt betrapt terwijl ze onder invloed van drugs achter het stuur zitten neemt fors toe. Dat bevestigt de Nationale Politie na berichtgeving van De Telegraaf.
Het afgelopen halfjaar zijn elke maand gemiddeld duizend 'drugsrijders' aangehouden. Dat is bijna net zo veel als het aantal automobilisten dat wordt betrapt onder invloed van drank. Het is niet bekend of de politie vaker is gaan testen op drugsgebruik in het verkeer.
De Projectleider Infrastructuur van de politie, Paul Broer, spreekt in het dagblad van verontrustend hoge aantallen. "Bovendien gaat het met drugs niet alleen om jongeren of feestgangers, maar zijn het ook veertigers en vijftigers die na het gebruiken van drugs de auto in stappen."
Het betreft onder meer wiet, xtc, speed en coca√Øne. Dat wordt vastgesteld via een speeksel- en een bloedtest. Vermoed wordt dat ook het gebruik van lachgas achter het stuur toeneemt, maar daarvoor bestaat nog geen test.
De uitwerking van de drugs is bij iedereen anders, licht een woordvoerder van de Nationale Politie toe. "We zien mensen die overmoedig en opgefokt worden, maar ook mensen die juist heel langzaam gaan rijden en langzaam reageren op het andere verkeer."
Het verschil met alcohol is dat drugs soms wel twee dagen na consumptie nog effecten kunnen hebben op de rijvaardigheid, zegt projectleider Broer in De Telegraaf. "Als je zaterdagnacht iets gebruikt hebt, kun je maandagochtend nog onder invloed zijn en voor gevaar zorgen in het verkeer."
De politie pleit voor een landelijke voorlichtingscampagne om de gevolgen van drugsgebruik in het verkeer onder de aandacht te brengen.