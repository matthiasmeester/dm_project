In de kathedraal van de Franse stad Nantes heeft urenlang brand gewoed. Inmiddels is het vuur onder controle, meldt de brandweer.
Voorbijgangers alarmeerden de brandweer rond 07.30 uur toen ze achter het gebrandschilderde raam tussen de twee torens vlammen zagen. Zo'n zestig brandweerlieden werden ingezet om het vuur te bestrijden.
Op de eerste beelden waren vlammen en rook te zien in het 15de-eeuwse gotische bouwwerk. Later ontsnapte er alleen nog rook uit het inmiddels gesprongen raam. Justitie in Nantes gaat ervan uit dat de brand is aangestoken, aangezien het vuur op drie plaatsen in de kerk is uitgebroken.
Behalve de grote ramen is ook het orgel in de kerk verwoest. De dragende constructie onder het orgel is instabiel en dreigt in te storten. De schade van de brand is niet te vergelijken met de gevolgen van een eerdere brand of met de verwoestende brand van vorig jaar in de Parijse Notre-Dame, zegt de chef van de regionale brandweer.
In januari 1972 werd de kathedraal ook getroffen door brand. Destijds brak het vuur uit na werkzaamheden aan het dak. De schade was enorm. Pas in mei 1985 kon de eerste mis weer worden opgedragen in de kerk.
De bouw van de kathedraal van Sint-Pieter en Sint-Paulus begon in 1434 en duurde tot in de 17de eeuw. In de Tweede Wereldoorlog liep de kathedraal schade op door geallieerde bombardementen.