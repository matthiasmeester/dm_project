In de Oost-Russische stad Chabarovsk zijn duizenden mensen de straat op gegaan om te demonstreren tegen de arrestatie van gouverneur Sergej Foergal. Volgens de demonstranten is de gouverneur om politieke redenen opgepakt.
De protesten houden al een week aan en keren zich tegen de Verenigd Rusland-partij van president Poetin.
Foergal is gouverneur van de regio Chabarovsk, in het verre oosten van Rusland. Hij werd op 9 juli gearresteerd door de Russische politie op verdenking van betrokkenheid bij moorden op zakenmannen in 2004 en 2005. Met een vliegtuig is hij naar Moskou gebracht. De gouverneur heeft de aantijgingen ontkend.
Volgens veel van de demonstranten is Foergal opgepakt om politieke redenen. Hij is lid van de extreem-nationalistische LDPR-partij en behoort dus niet tot de Verenigd Rusland-partij van president Poetin.
In 2018 won Foergal onverwachts de verkiezingen van de zittende Verenigd Rusland-gouverneur, die door het Kremlin werd gesteund.
Foergal bij zijn arrestatie:
De gouverneur is populair in de regio en wordt ook wel de "gouverneur van het volk" genoemd. Hij heeft zijn eigen salaris omlaag geschroefd, een duur jacht van de vorige gouverneur verkocht en bracht de vliegprijzen in afgelegen gebieden omlaag.
Ondanks de waarschuwingen van de autoriteiten gingen volgens lokale media tussen de 15.000 en 50.000 mensen vandaag de straat op. De autoriteiten van de stad schatten het aantal op 10.000 mensen.
Demonstranten eisen dat Foergal niet in Moskou maar in de eigen regio wordt berecht. "Wij hebben hem verkozen, dus laat ons ook over hem oordelen", zei een demonstrant tegen persbureau AP. "Het gaat niet alleen om de legitimiteit van deze arrestatie", zei een ander. "We zijn klaar met hoe we behandeld worden, dat ze gewoon onze keuze kunnen wegnemen."
Volgens correspondent David Jan Godfroid gaat het allang niet meer alleen om Foergal. "De positie van Poetin loopt geen gevaar, maar de omvang en de lange duur van de demonstraties in Chabarovsk zal ze in het Kremlin niet lekker zitten. Het gaat daar in het Verre Oosten van Rusland lang niet alleen om Foergal. Het protest is veel breder en richt zich tegen politieke vervolgingen en willekeur, maar ook tegen de almacht van de Kremlin-partij Verenigd Rusland."
Overigens heeft Foergal de inwoners van zijn regio opgeroepen niet de straat op te gaan. Godfroid: "Een oproep die overduidelijk aan dovemansoren was gericht."