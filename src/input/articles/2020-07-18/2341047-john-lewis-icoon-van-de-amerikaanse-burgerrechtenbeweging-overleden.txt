John Lewis, een van de pioniers van de Amerikaanse burgerrechtenbeweging, is overleden. Dat heeft de voorzitter van het Huis van Afgevaardigden Nancy Pelosi bekendgemaakt. Ze noemde Lewis, die ruim dertig jaar voor de Democraten in het Congres zat, "een van de grootste helden van de Amerikaanse geschiedenis".
De 80-jarige Lewis was de laatst overlevende van de groep van zes burgerrechtenactivisten die onder leiding van Martin Luther King in de jaren 60 richting gaven aan het Afro-Amerikaanse protest tegen discriminatie en voor gelijke rechten. Hij was op 23-jarige leeftijd een van de organisatoren van de grote mars naar Washington in 1963 en sprak de mensenmassa toe vlak voor King zijn beroemde 'I have a dream'-speech hield.
Twee jaar later leidde hij een 70 kilometer lange protestmars in Alabama die in Selma uitliep op het gewelddadige politie-ingrijpen dat bekend kwam te staan als Bloody Sunday. Later zei hij dat hij gedurende die jaren veertig keer door de politie werd opgepakt.
Vijftig jaar later keerde Lewis terug naar de brug in Selma:
Lewis ging in 1981 de politiek in en werd in 1986 lid van het Congres. President Obama reikte hem de Medal of Freedom uit vanwege zijn strijd voor gelijke rechten. Hij weigerde in 2016 de inauguratie van Obama's opvolger Donald Trump bij te wonen, vanwege de Russische bemoeienis met zijn verkiezingscampagne.
Lewis spande zich de laatste jaren bijzonder in voor de bescherming van illegale migranten waartegen Trump zich had gekeerd en voor het bijeenbrengen van uiteengevallen migrantenfamilies. Eind vorig jaar maakte Lewis bekend dat er kanker bij hem was vastgesteld.