De Europese leiders plakken er nog een derde dag aan vast. Voorzitter Michel heeft de Eurotop in Brussel over de meerjarenbegroting en het herstelfonds afgelopen avond geschorst. Hij wil de nacht gebruiken om een nieuw onderhandelingsvoorstel in elkaar te zetten, bevestigen EU-bronnen.
Dat voorstel wordt dan komende ochtend door de leiders besproken. Volgens bronnen gaat Michel omzichtig te werk in de hoop een akkoord te bereiken. Hij moet op kousenvoeten lopen, omdat afgelopen dag bleek dat de meningsverschillen tussen de verschillende leiders groot zijn.
Volgens de Oostenrijkse premier Kurz gaan de onderhandelingen de goede kant op, terwijl de Italiaanse premier Conte via een videoboodschap laat weten dat het allemaal heel erg ingewikkeld is. "We zijn vastgelopen, het blijkt gecompliceerder en lastiger te zijn dan ik had verwacht", zegt Conte.
De toon van de Italiaanse premier is somber. "De problemen zijn talrijk en dat maakt dat de gesprekken moeizaam verlopen." Volgens Conte zijn de discussies met de zogenoemde 'zuinige' landen (Nederland, Oostenrijk, Denemarken en Zweden) hard van toon.
"We willen ze overtuigen dat het niet om Italië, Spanje of Portugal gaat, maar om heel Europa", zegt Conte. Hij baalt ervan dat Nederland nog steeds niet wil dat er subsidies worden gegeven aan de landen. "We onderhandelen hard met Nederland. Maar ook met de andere landen die de subsidies in twijfel trekken en ook vraagtekens hebben bij de leningen."
Waar liggen de knelpunten precies? Onze correspondenten legden het eerder in deze video uit:
En wat het chagrijn van de ene leider is, is de vreugde van de andere. De Oostenrijkse Kurz vertelde aan verslaggevers dat het de goede kant op gaat. "Natuurlijk is het een zware strijd, zijn het harde onderhandelingen, maar dat was te verwachten. Het belangrijkste is dat we de juiste kant op bewegen."
Dat is ook het gevoel in het Nederlandse kamp. Hoewel het volgens bronnen rond de onderhandelingen nog niet voldoende is.
Kurz denkt dat de omvang van het herstelfonds uiteindelijk lager uitkomt. In de voorstellen van de Europese Commissie en Charles Michel (voorzitter van de Europese Raad) wordt uitgegaan van 750 miljard euro. "De vraag is wel hoe we ervoor kunnen zorgen dat het geld correct gebruikt wordt."
Ook Nederland is nog niet helemaal overtuigd of de manier waarop gecontroleerd gaat worden of geld goed wordt besteed, betrouwbaar is. De noodremprocedure, zoals het in de onderhandelingstaal heet, betekent dat de leiders bij verschil van mening over een project daarover moeten kunnen beslissen.
Terwijl voorzitter Michel op het dakterras van het Europagebouw waar de leiders vergaderen, de ene na de andere leider ontvangt, wordt duidelijk wie wel en wie geen rol speelt tijdens de top.
Premier Rutte is bij bijna alle bilaterale ontmoetingen aanwezig. Maar de premiers van Luxemburg, België en Malta waren op dat moment op een plein in de buurt te vinden, waar ze bij een frietkot een grote puntzak bestelden om die vervolgens op een van de vele terrassen in de buurt op te eten.
Meer lezen over de EU? Neem een abonnement op onze nieuwsbrief Brussel Inside.