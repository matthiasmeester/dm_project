In Londen is een agent op non-actief gesteld nadat hij samen met een collega een arrestant op straat in bedwang had gehouden en daarbij zijn knie op diens nek duwde.
De arrestant, een zwarte man, was al in de boeien geslagen en riep herhaaldelijk "ga van mijn nek af, ik heb niks verkeerd gedaan". Uiteindelijk deed de agent dat en liep hij naar filmende omstanders. De arrestant zat toen rechtop en mengde zich in de discussie met de agenten en de verzamelde mensen.
Een video van het incident gaat rond op sociale media en is door verschillende Britse tabloids gepubliceerd. Het is niet duidelijk wat zich heeft afgespeeld voor het videofragment.
Een ooggetuige zegt tegen de BBC dat hij zich zorgen maakte over de gezondheid van de man. "Ik was bang dat hij geÃ«xecuteerd zou worden. George Floyd is precies op deze manier omgebracht. Als de omstanders de agenten niet hadden gefilmd dan hadden ze hem misschien laten stikken of zijn nek gebroken."
De 45-jarige arrestant was aangehouden omdat hij een mes bij zich droeg in de openbare ruimte. Hij is door een arts onderzocht.
Een woordvoerder van de politie noemt de video schokkend en benadrukt dat agenten deze methode niet leren op de politie-opleiding. De andere agent die was betrokken bij het incident doet voorlopig bureauwerk.