De overname van een olieraffinaderij op Curaçao door de Zwitserse Klesch Group is van de baan, maakte de regering van het eiland gisteren bekend. Met het stuklopen van de onderhandelingen komt er mogelijk een einde aan meer dan honderd jaar olieraffinage op Curaçao.
In de Isla-olieraffinaderij werkt 900 man personeel, dat nu op straat komt te staan. Ook naar schatting 4000 werknemers bij toeleveringsbedrijven hebben geen vooruitzicht meer op werk. De raffinaderij ligt overigens al meer dan anderhalf jaar min of meer stil door de economische crisis in Venezuela en de Amerikaanse sancties tegen dat land.
Sinds eind vorig jaar werd er met de in Zwitserland gevestigde Klesch Group onderhandeld over de overname van de raffinaderij. Maar de lage olieprijs en de coronacrisis gooien nu roet in het eten. Eerder strandden overnamepogingen door het Chinese bedrijf Guandong Zenrong, het Amerikaans-Saudische bedrijf Motiva en het Rotterdamse oliebedrijf Count.
Curaçao werd eigenaar van de raffinaderij en opslagfaciliteiten na het vertrek van Koninklijke Shell in 1986. Die bouwde de raffinaderij in 1917 na de vondst van olie in Venezuela. Tijdens de Tweede Wereldoorlog speelde de raffinaderij een belangrijke rol in de bevrijding van Europa door de levering van kerosine aan de geallieerden.
Het Venezolaanse staatsoliebedrijf PdVSA huurde vanaf 1986 alle faciliteiten van de overheid onder een leasecontract dat vorig jaar december eindigde. Een verlenging daarvan zat er niet in vanwege de eerder genoemde economische crisis in Venezuela en de slechte staat van onderhoud van de raffinaderij.
Jarenlang is er niets aan onderhoud gedaan bij de olieraffinaderij. De Curaçaose overheid zag dertig jaar lang niet toe op de toch al lage milieunormen voor zwaveldioxide en fijnstof. Bij een overname zouden nieuwe milieunormen gaan gelden, waarmee ook een grondige renovatie gepaard zou gaan. De kosten daarvoor werden door een onderzoeksbureau geraamd op drie miljard dollar.
Het wegvallen van de olie-industrie is een harde klap voor Curaçao, dat ook het toerisme grotendeels zag verdwijnen door de coronacrisis. Het eiland is daarmee volledig afhankelijk geworden van Nederland voor dollars en euro's om goederen en diensten te kunnen importeren.
De overheid meldt in een persbericht dat het een transparant proces zal opstarten op zoek naar een nieuwe overnamekandidaat van de raffinaderij en olieopslagfaciliteiten. Voor de laatste zouden voldoende kandidaten zijn.