De auto van de Britse premier Boris Johnson heeft vanmiddag in het centrum van Londen een forse deuk opgelopen. De Jaguar, waarmee de premier van het parlementsgebouw naar huis reed, moest abrupt stoppen toen een demonstrant op de auto af rende. Een wagen van de beveiliging die er vlak achter reed, remde net iets te laat en botste op de auto van de premier.
Het ongeluk(je) werd vastgelegd: 
Johnson raakte niet gewond, meldt persbureau Reuters. Aan de achterkant van de Jaguar zit wel een flinke deuk.
De betoger is opgepakt door de politie. Volgens Britse media maakte hij deel uit van een groep Koerdische demonstranten. Zij protesteerden tegen Turkije, dat troepen naar het noorden van Irak heeft gestuurd in de strijd tegen Koerdische PKK-strijders.
Beide betrokken auto's konden na de botsing gewoon verder rijden.