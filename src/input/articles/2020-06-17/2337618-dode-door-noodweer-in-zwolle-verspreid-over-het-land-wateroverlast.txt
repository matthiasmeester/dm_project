Vanavond is tijdens noodweer in Zwolle een 52-jarige vrouw om het leven gekomen. Volgens de politie was zij met haar partner aan het fietsen toen zij werd geraakt door een omvallende boom. Het is nog niet duidelijk of de boom door de bliksem is getroffen of dat hij is omgewaaid.
Zware buien leiden in grote delen van het land tot wateroverlast, vooral in de zuidelijke en westelijke provincies. Zo zijn er in Vlissingen zestien appartementen ontruimd nadat er water het gebouw in was gelopen. In die stad viel in korte tijd bijna 60 millimeter neerslag.
Bewoners van twaalf appartementen kunnen vanavond niet naar huis, meldt Omroep Zeeland. De stroom in de omgeving is tijdelijk afgesloten. Volgens de veiligheidsregio kwamen in Zeeland in korte tijd vijftig meldingen binnen over ondergelopen kelders en kruipruimtes.
Ook in Limburg en Noord-Brabant vielen zeer zware buien: 
In Limburg leidt de hevige regenval op verschillende plekken tot problemen, meldt 1Limburg. De meeste hulpvragen komen volgens de brandweer uit het Heuvelland. Er kwamen daar tientallen meldingen binnen over ondergelopen kelders en straten die blank staan.
In Noord-Brabant hebben grote delen van de provincie te kampen met flinke regenval. In Helmond stond de Henri Dunanttunnel onder water. Ooggetuigen vertellen aan Omroep Brabant dat het water er tot kniehoogte kwam.
De Henri Dunanttunnel wordt in de volksmond ook de badkuip genoemd:
Het KNMI waarschuwde eerder voor veel neerslag in korte tijd, met het risico van wateroverlast. Voor de provincies Zeeland, Zuid-Holland, Noord-Brabant, Utrecht en Noord-Holland geldt code geel.