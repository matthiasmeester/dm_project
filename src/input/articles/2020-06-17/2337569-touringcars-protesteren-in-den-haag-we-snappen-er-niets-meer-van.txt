In Den Haag hebben vanmiddag tientallen touringcarchauffeurs betoogd voor overheidssteun en tegen de coronamaatregelen voor de branche. Zo'n 40 bussen werden op het Malieveld toegelaten. De overige touringcars werden bij het stadion van ADO Den Haag geparkeerd.
Volgens de protesterende chauffeurs dreigen 200 touringcarbedrijven failliet te gaan. Dat is 40 procent van de gehele sector. De branche vraagt om een steunpakket van 240 miljoen euro en gelijke behandeling met de luchtvaartsector en het openbaar vervoer.
De bussen kwamen in colonne aan in Den Haag:
Theo Vegter, voorzitter van Busvervoer Nederland, zei in het NOS Radio 1 Journaal: "De steunmaatregelen van de overheid passen niet goed bij een seizoens- en kapitaalintensieve sector zoals die van ons. Wij komen geld tekort en daar willen wij graag aandacht voor. Daarnaast willen wij dat de regels die voor andere sectoren gelden, ook voor ons gelden."
In een normale situatie kunnen er zo'n vijftig mensen in een touringcar. Door de huidige maatregelen zijn dat er slechts twaalf tot dertien. Vegter: "Consumenten blijven weg, omdat hierdoor de prijs per passagier omhoogschiet."
De maatregelen voor stadsbussen, treinen en vliegtuigen zijn soepeler en dat is oneerlijk, vinden de touringcarondernemers. Vegter: "We doen mondkapjes op en we hebben gezondheidsverklaringen. Ik heb mij laten vertellen door een deskundige dat onze ventilatie van minimaal gelijkwaardige kwaliteit als die van een vliegtuig is. Er is geen onderscheid, dus moeten dezelfde voorwaarden gelden."
Binnenluchtdeskundige Atze Boerstra plaatst hier enige kanttekeningen bij: "Vliegtuigen hebben een 'ventilatievoud' van twintig. Dat betekent dat de lucht twintig keer per uur wordt ververst. Op basis van de informatie die ik heb, denk ik dat veel bussen dat niet halen." Maar Boerstra denkt dat het technisch gezien wel mogelijk is: "Bussen moeten dan misschien omgebouwd worden en een ander filter plaatsen. Dat levert misschien wat meer herrie op, maar het kan wel."
Touringcarbedrijf Ter Doest schrijft in een Facebookbericht: "Wij snappen er niets meer van. Er mogen w√©l volle vliegtuigen vanaf Schiphol vertrekken, maar een halfvolle touringcar loopt de kans aan de kant gezet te worden. Anderhalve meter afstand houden moet overal, maar daar waar dat niet kan (zoals in het ov of het vliegtuig) toch weer niet. We worden er gek van. We staan stil, kunnen geen droog brood verdienen en onze bedrijven dreigen straks massaal om te vallen."
Met de hashtag #HonkForHope vragen de touringcarbedrijven aandacht voor hun zaak.
Ook in Duitsland hebben touringcarbedrijven vandaag actie gevoerd, en met succes. Er reden vandaag ongeveer duizend touringcars naar Berlijn om aandacht voor hun zaak te vragen, melden Duitse media. Volgens schattingen hebben de touringcarondernemingen gemiddeld een half miljoen euro schade geleden. De helft van de ondernemers vreest een faillissement.
De Duitse minister voor Verkeer, Andreas Scheuer, heeft inmiddels bekendgemaakt 170 miljoen euro uit te trekken voor de touringcarbedrijven die door de coronacrisis geen werk hadden. De Bondsdag moet de steun nog goedkeuren.