Voor een prikkie met het vliegtuig naar Barcelona. D66 en ChristenUnie willen daar eigenlijk vanaf. Ze pleiten voor een minimumprijs voor vliegtickets; die mogen niet goedkoper zijn dan 35 euro. De regeringspartijen willen zo voorkomen dat luchtvaartmaatschappijen na de coronacrisis gaan stunten met prijzen.
Op dit moment staan de meeste vliegtuigen aan de grond. Steeds meer partijen in de Tweede Kamer zijn bang dat er straks een grote concurrentieslag gevoerd gaat worden om het behoud van vliegrechten op Schiphol.
"De kans is groot dat maatschappijen na de crisis gaan proberen om routes vast te houden", zegt D66-Kamerlid Jan Paternotte. "Om die vliegtuigen te vullen, gaan ze enorm stunten met tickets. Ze gaan ze dumpen ver onder de kostprijs." Veel vliegen, vooral op korte afstanden, heeft grote gevolgen voor het milieu, zegt Paternotte.
Met steun van alle linkse oppositiepartijen heeft het voorstel kans van slagen. GroenLinks heeft al eerder gepleit voor een minimum ticketprijs, in navolging van Oostenrijk. Daar is de ondergrens van 40 euro voorwaarde voor de staatssteun aan luchtvaartmaatschappij Austrian Airlines.
Ook in Nederland krijgt KLM miljarden euro's steun om de gevolgen van de coronacrisis te boven te komen, zo heeft het kabinet aangekondigd. Ook daar zullen voorwaarden aan verbonden worden, al is nog niet duidelijk welke precies.
D66 en ChristenUnie willen vooral niet dat de luchtvaartsector na de crisis weer op de oude voet doorgaat. Daarbij nemen ze steeds meer afstand van het kabinetsbeleid. Zo zei de ChristenUnie vorige week al dat er deze kabinetsperiode geen besluit meer moet worden genomen over de opening van Lelystad Airport. D66 toonde daar begrip voor.
"Het is een spannend voorstel van D66 en ChristenUnie", zegt ANVR-directeur Frank Oostdam namens de reisbranche. "Maar ik zou het beter vinden als het deel zou uitmaken van een breder plan om de luchtvaart te verduurzamen, dan zijn we het ermee eens. Nu is het vooral een marxistisch voorstel, een individueel proefballonnetje", zei Oostdam in het NOS Radio 1 Journaal.
De ANVR-directeur benadrukt dat hij voorstander is van een discussie over een eerlijke prijs van vliegtickets. "Want die zijn nu te goedkoop."