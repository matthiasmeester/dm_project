Koning Willem-Alexander heeft woensdag een bezoek gebracht aan Feyenoord. De koning was in De Kuip om zich te laten bijpraten over de gevolgen van de coronacrisis voor de sport- en evenementensector.
Willem-Alexander werd ontvangen door stadiondirecteur Jan van Merwijk die hem vertelde over wat de beperkende maatregelen in het stadion voor invloed hebben. In De Kuip wordt vanwege de coronacrisis al maanden niet gevoetbald en er kunnen ook geen feesten, congressen en concerten worden gehouden.
De rondleiding door De Kuip eindigde in de kleedkamer, waar de koning met Feyenoord-aanvoerder Steven Berghuis en algemeen directeur Mark Koevermans sprak. Daarbij ging het onder meer over het afgebroken voetbalseizoen.