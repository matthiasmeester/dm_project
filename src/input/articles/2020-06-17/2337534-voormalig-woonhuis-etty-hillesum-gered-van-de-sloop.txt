Het voormalige woonhuis van de Joodse schrijver Etty Hillesum wordt een gemeentelijk monument. Daarmee is het huis aan het Museumplein in Amsterdam gered van de sloop.
In het huis schreef Hillesum als twintiger tijdens de Tweede Wereldoorlog haar indringende dagboek. Het werd, 38 jaar nadat ze was vermoord in Auschwitz, gepubliceerd onder de titel Het verstoorde leven en werd een wereldwijde bestseller.
De vastgoedeigenaar die het pand in bezit had, wilde op die plek nieuwbouw plaatsen, maar dat plan stuitte op veel verzet. Verschillende erfgoedverenigingen en maatschappelijke organisaties maakten bezwaar, onder andere met een petitie.
Op 21 april startte stadsdeel Zuid de procedure om het pand tot gemeentelijk monument aan te wijzen. Het college van B en W besloot daar gisteravond in mee te gaan, meldt NH Nieuws. Met het besluit rust er nu bescherming op het pand en kan het dus niet gesloopt worden.
"De dagboeken van Hillesum zijn niet alleen persoonlijke documenten, maar bieden ook belangrijk inzicht in hoe Joden in Amsterdam tijdens de Tweede Wereldoorlog werden gediscrimineerd en vervolgd", zegt wethouder Touria Meliani tegen AT5. Het pand is daarom volgens haar belangrijk erfgoed voor Amsterdam.