Noord-Korea heeft beelden vrijgegeven van het opblazen van het ontmoetingscentrum voor overleg met Zuid-Korea. Die plek, een kantoor, stond in de grensstad Kaesong in de gedemilitariseerde zone aan de grens met Zuid-Korea.
Het ontmoetingscentrum dat in 2018 nog feestelijk werd geopend, werd gisteren door Noord-Korea "verwoest met een geweldige explosie", aldus het Noord-Koreaanse staatspersbureau KCNA.
Op de staatstelevisie werd onderstaande video vertoond waarop te zien is hoe het kantoor wordt opgeblazen. Ook is te zien dat een nabijgelegen flatgebouw deels instort door de explosie.
Bekijk hier het beeld dat is verspreid door de Noord-Koreaanse tv. Op de beelden zie je eerst het gebouw, dan de explosie. De aanloop naar de explosie ontbreekt: 
Vorige week verbrak Noord-Korea alle communicatielijnen met Zuid-Korea en werden samenwerkingsprojecten stopgezet. Pyongyang gaf als reden dat Zuid-Korea niet optrad tegen overgelopen Noord-Koreanen die ballonnen met propaganda oplieten.
Zaterdag zei Kim Yo-jong, de zus van de Noord-Koreaanse leider Kim Jong-un, dat ze het leger opdracht had gegeven om in actie te komen. Er worden militairen gestuurd naar twee gedemilitariseerde zones op de grens met Zuid-Korea. Ook komen daar weer militaire oefeningen gehouden en worden er wachttorens gebouwd, meldt het Noord-Koreaanse staatspersbureau KCNA.
Zuid-Korea heeft bij Noord-Korea aangedrongen op onderhandelingen maar die zouden botweg zijn afgewezen. Daarover is Seoul fel. Een woordvoerder van president Moon zegt dat Zuid-Korea het respectloze gedrag van Noord-Korea niet langer accepteert.