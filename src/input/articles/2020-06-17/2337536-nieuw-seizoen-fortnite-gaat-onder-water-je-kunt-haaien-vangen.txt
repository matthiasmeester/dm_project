Fortnite speelt zich vanaf vandaag af onder water. Met de titel Splash Down start vandaag in de game een nieuw seizoen, waarbij weer een nieuw deel van het verhaal van de game wordt verteld. Het is het derde Fortnite-seizoen.
De game, die overigens gratis is, telt wereldwijd zo'n 350 miljoen geregistreerde spelers. Dat zijn vooral jonge gamers. In de game worden honderd spelers op een eiland gedropt. Vervolgens moeten ze elkaar uitschakelen. Degene die als laatste overblijft, wint.
Game-expert Ramon Pützfeld verheugt zich al een tijdje op het nieuwe seizoen, dat volgens hem "een soort waterspektakel" wordt, waarbij spelers onder meer waarschijnlijk op haaien kunnen rijden, zegt hij in het NOS Radio 1 Journaal.
Pützfeld is redacteur bij de website Esports Club en lag zelfs wakker van de komst van Splash Down. "Elke paar uur gooiden ze op Twitter een soort teaserplaatje", zegt hij. Sinds ongeveer 9.30 uur is game beschikbaar: "Je kunt haaien vangen, met een hengel. Die haai trekt je dan vooruit op een waterski."
Zo denkt deze klas over de populaire game: 
"Het is magisch hoe ze op een originele manier een verhaal weten te vertellen", zegt gamedeskundige Martin Verschoor in het NOS Jeugdjournaal over het nieuwe Fortnite-seizoen.
Hoewel de game al een tijdje bestaat en daarom voor sommige kinderen "uit de mode" is, zullen volgens Verschoor uit nieuwsgierigheid veel gamers toch Fortnite weer gaan spelen.
Hoe zag een potje in het vorige seizoen van Fortnite met topspelers er eigenlijk uit? 