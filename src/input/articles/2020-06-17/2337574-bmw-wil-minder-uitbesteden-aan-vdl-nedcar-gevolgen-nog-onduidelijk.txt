BMW wil af van een contract om ook na 2022 de BMW X1 te laten bouwen bij VDL Nedcar in Born. Dat bevestigt de Duitse autobouwer tegen de NOS, na berichtgeving van De Limburger. Volgens de krant wil de Duitse autobouwer meer eigen fabrieken gaan gebruiken voor de productie.
VDL Nedcar geeft geen commentaar op het nieuws.
Afgelopen herfst sloten VDL Nedcar en BMW een contract om ook na 2022 auto's te bouwen in Born. Tot 2030 zou de fabriek worden gebruikt voor assemblage van de BMW X1. "Het is duidelijk dat dit voor VDL Nedcar en voor de werkgelegenheid heel belangrijk is", zei een woordvoerder van het Limburgse bedrijf toen over die deal.
De crisis op de automarkt zou voor BMW de reden zijn om toch meer in te willen zetten op eigen fabrieken. De Europese autoverkoop is sinds de coronacrisis gehalveerd.
BMW laat in een reactie aan de NOS weten dat het vanwege de omzetproblemen de hele productieketen tegen het licht houdt. Daardoor is besloten om in Born geen nieuwe modellen te laten bouwen. Het Duitse autobedrijf zegt wel nog altijd met VDL Nedcar in gesprek te zijn over toekomstige orders. Volgens De Limburger zouden die gesprekken gaan over de bouw van Mini's waarvoor de fabriek momenteel gebruikt wordt.
Wat de gevolgen zijn voor de ongeveer 5000 medewerkers van VDL Nedcar is nog de vraag. De directie van het bedrijf zei eerder in gesprek te zijn met andere potentiÃ«le opdrachtgevers.