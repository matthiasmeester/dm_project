Alle medewerkers van het Duitse vleesverwerkingsbedrijf Tönnies, waar een grote corona-uitbraak heerst, moeten in quarantaine. Ook mensen van buiten het bedrijf die recent op het terrein van de slachterij zijn geweest, worden in isolatie geplaatst. Het gaat om 7000 mensen, zeggen de lokale autoriteiten in Gütersloh.
In het slachthuis zijn deze week 657 medewerkers positief getest op het coronavirus. Er zijn 983 testuitslagen van medewerkers van Tönnies bekend. Daarvan waren er 326 negatief.
Gisteren had het bedrijf het nog over 128 medewerkers die positief waren getest en beloofde het maatregelen te nemen om verspreiding tegen te gaan. "We hebben het virus lang buiten de deur kunnen houden, maar de recente verspreiding hebben we niet snel genoeg onderkend", zei een directeur van het bedrijf tegen de pers.
Het bedrijf is geschrokken en biedt excuses aan:
Het bedrijf is voorlopig dicht. Ook hebben de autoriteiten uit voorzorg de scholen en kinderdagverblijven laten sluiten. Door het stilleggen van de productie in de vleesfabriek komt er 20 procent minder vlees op de Duitse markt.
"Ze zetten hier alles op alles om dit een geconcentreerde, lokale uitbraak te laten blijven", zegt correspondent Wouter Zwart. "Om te voorkomen dat niet straks de hele regio opnieuw in lockdown moet."
Regionaal bestuurder Adenauer wijt de stijging van het aantal besmettingen aan het openen van de Europese binnengrenzen. De helft van de bijna 7000 Tönnies-medewerkers in Rheda-Wiedenbrück komt uit Oost-Europa.
Volgens de Tönnies-directeur waren alle medewerkers die nu besmet blijken te zijn, twee weken geleden nog negatief getest. Begin deze maand gingen de grenzen naar onder meer Polen en Tsjechië weer open. Veel werknemers gingen meteen naar familie in eigen land en sommige kwamen terug met het virus.
Ook in Nederland en in andere landen waren corona-uitbraken bij vleesverwerkers. Hoe dat komt, is nog niet duidelijk. Mogelijk dat de lage temperatuur en het rondblazen van koude lucht in de fabrieken tot verspreiding van het virus kan leiden. Virussen overleven langer als het koud is, maar of dat bij het coronavirus een doorslaggevende rol speelt, is niet duidelijk.
Het kan ook zijn dat de snelle verspreiding komt doordat het personeel dicht bij elkaar aan de lopende band werkt. Ook gaat het veelal om arbeidsmigranten die samen zijn gehuisvest en van en naar hun werk worden vervoerd, wat besmetting in de hand werkt. "Kortom: een gevaarlijke broedplaats waar het virus heel snel kan overslaan", zegt Zwart. "Of dat bij Tönnies ook het geval is, wordt nog bekeken."
Vorige maand, na een uitbraak in een vleesfabriek in Coesfeld, ten westen van Münster, werd uit voorzorg een serie coronatests uitgevoerd in Duitse slachterijen. Toen werden bij het Tönnies-filiaal maar enkele infecties vastgesteld. De besmette medewerkers werden in quarantaine geplaatst. Vorige week werden meer gevallen ontdekt in de uitbeenderij voor varkensvlees en nu is het aantal besmettingen dus nog hoger.
Regionale bestuurders zijn geschrokken van de snelle stijging van het aantal besmettingen bij de grootste vleesverwerker in Duitsland. In het gebied rond Münster staan veel vleesverwerkingsbedrijven. Het district Gütersloh heeft het op één na hoogste besmettingspercentage in Duitsland. 