Het Van Gogh Museum in Amsterdam heeft een brief verworven waarin kunstschilders Vincent van Gogh en Paul Gauguin hun gezamenlijke bordeelbezoeken beschrijven. De brief telt vier kantjes en werd gisteren voor 210.600 euro geveild in Parijs. Koper is de Vincent van Gogh Stichting die de brief in het museum zal gaan tonen.
De brief is in 1888 geschreven. Van Gogh en Gauguin schrijven erin om de beurt aan hun kunstenaarsvriend Emile Bernard. Ze doen verslag van de periode dat ze samen in het Gele Huis in Arles leefden. Van Gogh wilde dat ook Bernard naar de kunstenaarskolonie zou komen.
"Het was een intense periode waar ze zij aan zij leefden en dag en nacht werkten aan hun visie op en rol in de toekomst van de moderne kunst. Hun artistieke dialoog was die dagen niet te stoppen en werd zelfs voortgezet in het bordeel en in deze brief", zegt het Van Gogh Museum.
Het is de enige brief die Van Gogh ooit samen met een andere kunstenaar schreef. Volgens het museum is het het belangrijkste document van de schilder dat nog in particuliere handen was.
Van Gogh (1853-1890) schilderde in Arles beroemde werken als Caféterras bij nacht, Het gele huis en De slaapkamer. Hij en Gauguin (1848-1903) hadden er een onstuimige vriendschap. "Bloed en seks zijn voor Gauguin belangrijker dan ambitie", schrijft hij in de Franstalige brief. "We zijn een paar keer op excursie naar bordelen gegaan en waarschijnlijk gaan we daar een keer werken. Momenteel werkt Gauguin aan een canvas met hetzelfde nachtcafé dat ik heb geschilderd. Maar dan met de figuren die we in de bordelen hebben gezien. Het belooft prachtig te worden."
"Het verschil in toon tussen de twee kunstenaarsvrienden geeft een psychologische lading aan de brief, zeker met kennis van de tragische afloop van de samenwerking toen Vincent ten prooi aan een aanval van een geestesziekte zijn oor afsneed", zegt het museum.
Directeur Emilie Gordenker is "ontzettend dankbaar en verheugd" dat de bijzondere brief onderdeel wordt van de collectie. De vier vellen zijn vanaf oktober in het museum te bekijken op de tentoonstelling 'Je liefhebbende Vincent' met Van Goghs mooiste brieven.
Het museum wil daarmee laten zien dat Van Gogh niet alleen een groot kunstenaar was, maar ook een gepassioneerd brievenschrijver. De nieuwe brief is er te zien met nog ongeveer veertig van zijn brieven, in combinatie met beroemde werken als De slaapkamer (1888), De zaaier (1888) en De aardappeleters (1885). De brieven zijn kwetsbaar en worden bijna nooit tentoongesteld.