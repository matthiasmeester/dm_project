De agent die Rayshard Brooks in Atlanta doodschoot, wordt door een Amerikaanse openbaar aanklager beschuldigd van moord. Hij riskeert een levenslange gevangenisstraf of de doodstraf als hij schuldig wordt bevonden.
De zwarte Brooks werd vorige week vrijdag door agent Garrett Rolfe in zijn rug geschoten toen hij zich verzette bij zijn arrestatie. Twee kogels beschadigden zijn organen en veroorzaakten veel bloedverlies.
De witte Rolfe schopte de 27-jarige Brooks terwijl hij op de grond lag. Terwijl de man voor zijn leven vocht, stond een andere agent op zijn schouder, maakte de aanklager van Fulton County vanavond bekend in een persconferentie.
De agent die Brooks neerschoot, is ontslagen. De andere agent moet voorlopig bureauwerk doen. Hij wordt onder meer verdacht van zware mishandeling.
De politie heeft beelden van bewakingscamera's vrijgegeven waarop het incident te zien is:
Brooks lag die avond te slapen in zijn auto bij een fastfoodrestaurant. Hij blokkeerde daar de toegang tot de vensters waar het voedsel wordt verstrekt. Toen twee agenten hem wakker maakten en een alcoholtest afnamen, bleek hij onder invloed te zijn.
Hij verzette zich vervolgens bij zijn arrestatie: hij pakte een stroomstootwapen af van een agent, rende weg en richtte het wapen tijdens zijn vlucht op een van de agenten. Daarop werd hij neergeschoten.
De politiechef van Atlanta nam ontslag naar aanleiding van het incident, dat samenviel met de onrust die de dood van George Floyd door politiegeweld in Minneapolis veroorzaakte.