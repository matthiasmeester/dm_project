Het grensgeschil tussen de kernmachten India en China laait op, nu er voor het eerst in bijna een halve eeuw dodelijke slachtoffers zijn gevallen. Begin deze week kwamen twintig Indiase militairen om het leven en ook aan Chinese kant zouden militairen gewond zijn geraakt, maar Peking houdt dit in het midden.
De militairen raakten in conflict in de regio Ladakh. Ze zouden elkaar hebben aangevallen met ijzeren staven en stenen; er zou niet zijn geschoten. De afgelopen jaren kwam het in het onherbergzame gebied wel tot confrontaties, maar steeds zonder dodelijke afloop.
Het grensconflict tussen beide grootmachten voert terug naar een korte oorlog in 1962. Zowel China als India claimt sindsdien gebieden aan weerszijden van de ongeveer 4000 kilometer lange grens.
Volgens India-correspondent Aletta André beschuldigen beide landen elkaar van het overtreden van de bestandslijn, de zogenoemde Line of Control. "China zegt dat India Chinese soldaten heeft aangevallen, India ontkent dit", aldus André. India zegt juist dat China een vreedzame patrouille van Indiase soldaten heeft aangevallen. "Hoe dan ook: dit is ongekend, want er zijn al 45 jaar lang geen doden gevallen aan deze grens."
"China zegt nooit iets over dit soort incidenten", weet China-correspondent Sjoerd den Daas. "Zeker niet over het aantal soldaten dat zou zijn omgekomen. Over de oorlog in 1962 hebben ze tot 1994 niets gepubliceerd. Daar zitten soms tientallen jaren tussen. Het blijft op basis van deze informatie dus moeilijk te zeggen wat er nu echt gebeurd is."
Commentator Hu Xijin, hoofdredacteur van de populistische partijspreekbuis Global Times, stelt in een tweet dat ook aan Chinese zijde 'slachtoffers zijn gevallen' na een 'fysieke clash'.
In een persconferentie zegt de woordvoerder van het Chinese ministerie van Buitenlandse Zaken alleen het volgende: "De Indiase kant heeft de consensus geschonden en stak twee keer de grens over. Hiermee provoceerde het, en viel het Chinese militairen aan."
Zijn Indiase collega zegt: "De gewelddadige confrontatie was het resultaat van een poging van Chinese zijde om de status quo eenzijdig te wijzigen."
Dat de spanningen juist nu zo hoog oplopen, is een reactie op de infrastructuurprojecten die aan de Indiase zijde van de grens worden gerealiseerd. India heeft in het gebied een nieuwe weg aangelegd in de richting van een vliegbasis, iets dat door China wordt gezien als bedreiging. Ook de Chinezen zijn bezig de infrastructuur in het betwiste gebied te versterken en hebben net als India troepen in de regio gestationeerd.
De onrust kan volgens correspondent André ook voortkomen uit het intrekken van de autonomie van de regio Kashmir door India, vorig jaar augustus. India claimt een deel van de regio die door China wordt bestuurd en dat is precies aan de andere kant van de bestandslijn waar nu is gevochten.
Of het grensconflict tussen beide nucleaire buurlanden uit de hand gaat lopen, valt onmogelijk te voorspellen. "In hoeverre dit de algemene bilaterale relaties verpest, valt nog te bezien", reageert André. "Want die waren de afgelopen jaren juist verbeterd."
Duidelijk is dat beide landen geen oorlogstaal uitslaan: ze zeggen dat de gevechten zijn gestopt en dat er gewerkt wordt aan een vreedzame, diplomatieke oplossing. Niemand wil oorlog, ook China niet. "Maar", zegt Den Daas, "China laat niet over zich heenlopen, zeker niet in dit gebied. Daarbij is het voor China vaak twee stappen vooruit, een terug."