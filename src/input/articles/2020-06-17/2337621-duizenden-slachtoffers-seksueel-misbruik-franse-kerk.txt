Zeker 3000 kinderen zijn sinds 1950 het slachtoffer geworden van seksueel misbruik binnen de Rooms-Katholieke Kerk in Frankrijk. Daarbij waren zo'n 1500 geestelijken en leken betrokken, blijkt uit de eerste resultaten van een grootschalig onderzoek.
Een onafhankelijke commissie deelde vandaag de eerste resultaten met persbureau AFP.
De commissie dook in archieven van bisschoppen en congregaties en riep slachtoffers op om contact op te nemen via een speciaal telefoonnummer. Dat heeft sinds vorig jaar 5300 telefoontjes opgeleverd, stelt commissievoorzitter Jean-Marc Sauv√©.
Hij vreest dat het werkelijke aantal slachtoffers hoger ligt. Het onderzoek loopt nog. De resultaten worden in het najaar van 2021 gepresenteerd.
De commissie Ciase werd in 2018 opgericht op verzoek van Franse bisschoppen, nadat meerdere gevallen van seksueel misbruik aan het licht waren gekomen.
Een onderzoek naar misbruik binnen de Nederlandse katholieke kerk tussen 1945 en 1981 werd in 2011 afgerond. De conclusie van de commissie-Deetman was toen dat tussen de 10.000 en 20.000 minderjarigen door geestelijken zijn misbruikt. Enkele duizenden van hen werden destijds verkracht.