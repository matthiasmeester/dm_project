Noord-Korea heeft aangekondigd militairen te sturen naar twee gedemilitariseerde zones op de grens met Zuid-Korea. Ook komen daar weer militaire oefeningen en worden wachttorens gebouwd, meldt het Noord-Koreaanse staatspersbureau KCNA.
De aankondiging volgt op de vernietiging gisteren door het Noord-Koreaanse leger van een ontmoetingsplek voor overleg met Zuid-Korea. Het kantoor stond in gedemilitariseerde grenszone van de grensstad Kaesong.
KCNA meldt dat militairen zullen worden gestationeerd in Kaesong en Diamond Mountain. Vanuit beide gedemilitariseerde zones zouden ook weer propagandafolders naar Zuid-Korea in de lucht worden gelaten.
De Zuid-Koreaanse televisie toonde beelden van het opblazen van het onderhandelingsgebouw op de grens:
Na de vernietiging van de ontmoetingsplek drong de Zuid-Koreaanse president Moon aan op onderhandelingen. Hij bood aan om zijn nationale veiligheidsadviseur en het hoofd van de veiligheidsdienst te sturen voor overleg.
Volgens KCNA heeft Kim Yo-jong, de zus van de Noord-Koreaanse leider Kim Jong-un, het Zuid-Koreaanse aanbod "botweg van de hand gewezen". Het staatspersbureau schrijft dat het huidige conflict is veroorzaakt door incompetentie en onverantwoordelijkheid van de Zuid-Koreaanse overheid. "Het kan alleen worden opgelost als de juiste prijs wordt betaald."
Zuid-Korea noemt de uitspraken van Kim Yo-jong "een grove en gevoelloze daad, die het vertrouwen tussen de twee leiders diep schaadt". Een woordvoerder van president Moon zegt dat Zuid-Korea het respectloze gedrag van Noord-Korea niet langer accepteert.