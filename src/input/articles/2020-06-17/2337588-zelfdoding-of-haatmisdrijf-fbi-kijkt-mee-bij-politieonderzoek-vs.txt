De Amerikaanse federale overheid gaat toezicht houden op het onderzoek naar de dood van twee zwarte mannen, die allebei opgehangen aan een boom werden aangetroffen. Hun lichamen werden tien dagen na elkaar ontdekt in Californië.
De lokale autoriteiten oordeelden in eerste instantie dat de mannen door zelfdoding om het leven kwamen. Daarna uitten nabestaanden hun vrees dat de mannen waren vermoord. Dat leidde tot ophef en het besluit om nader forensisch onderzoek te doen.
Het lichaam van de 37-jarige Harsch werd op 31 mei gevonden. Hij hing aan een boom op een tentenkamp waar veel daklozen overnachten in de plaats Victorville, ten noordoosten van Los Angeles. Het lichaam van Fuller (24) werd in de vroege ochtend van 10 juni aangetroffen, hangend aan een boom vlakbij het gemeentehuis van Palmdale.
Victorville en Palmdale liggen aan dezelfde weg, ongeveer 80 kilometer van elkaar.
De twee zaken kregen aandacht in de media. Via sociale media is een petitie rondgestuurd om diepgaander onderzoek te eisen. Sommige mensen brengen de zaken in verband met racistisch geweld, waartegen de afgelopen weken honderdduizenden mensen in de Verenigde Staten hebben gedemonstreerd.
In de Amerikaanse geschiedenis zijn er talrijke voorbeelden van zogeheten lynchings, een specifieke vorm van eigenrichting waarbij groepen witte burgers een of meer zwarte mensen ophingen, vaak nadat het slachtoffer van een misdrijf werd beschuldigd.
Op een demonstratie in Palmdale, afgelopen zaterdag, zei de zuster van Robert Fuller tegen betogers dat de autoriteiten het bij het verkeerde eind hebben. "Mijn broer was niet suïcidaal", zei ze.
Onder de boom waar Fuller aan hing is niets gevonden dat hij als opstapje gebruikt zou kunnen hebben, zei de politie maandag tegen journalisten. 
De zus van Malcolm Harsch zei in een vraaggesprek dat de nabestaanden ernstige bedenkingen hebben over de verklaring dat hij zelfmoord zou hebben gepleegd. "Mijn broer was lief, niet alleen tegen zijn gezin maar ook tegen onbekenden. Dit past niet bij hem."
De politiechefs in de regio's Los Angeles en San Bernardino zeggen hun medewerking te zullen verlenen aan de federale diensten die hun onderzoek onder de loep gaan nemen. Dat wordt gedaan door de FBI, de openbare aanklager en de burgerrechtendivisie van het Amerikaanse ministerie van Justitie.