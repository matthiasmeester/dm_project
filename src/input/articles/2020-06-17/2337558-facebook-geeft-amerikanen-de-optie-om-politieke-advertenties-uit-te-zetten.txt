Facebook gaat Amerikaanse gebruikers de optie bieden om politieke advertenties in hun nieuwsoverzicht uit te zetten. De optie is onderdeel van "de grootste informatiecampagne over de verkiezingen ooit" om inwoners van de VS aan te sporen te gaan stemmen. Dat heeft topman Mark Zuckerberg bekendgemaakt in een opiniestuk in de Amerikaanse krant USA Today.
De optie voor het uitzetten van de politieke advertenties op Facebook en Instagram komt niet onverwacht. "Facebook krijgt al tijden kritiek omdat het weigert politici in advertenties te factchecken", zegt NOS-techredacteur Nando Kasteleijn. "Met deze optie lijkt het bedrijf een soort compromis te willen sluiten: wie wil, kan dit soort berichten uitzetten. De vraag is hoeveel effect dat uiteindelijk zal hebben, want als gebruiker moet je dit heel bewust uitzetten."
De discussie is hiermee zeer waarschijnlijk niet voorbij. "Zo is de Democratische presidentskandidaat Joe Biden een campagne begonnen om het bedrijf kritischer te laten kijken naar wat politici op het platform zeggen", vertelt Kasteleijn.
Volgens Zuckerberg is het juist goed als de uitspraken van de politici op sociale media blijven staan. "Iedereen wil dat politici verantwoordelijk worden gehouden voor wat ze zeggen en ik weet dat veel mensen willen dat we deze dingen modereren of verwijderen. (...) Maar verantwoordelijk houden lukt alleen als we kunnen zien wat politici zeggen, ook al zijn we het daar niet mee eens." De beste manier om ze verantwoordelijk te houden voor hun uitspraken is om te gaan stemmen, betoogt Zuckerberg in de krant.
Dat is dan ook wat Zuckerberg hoopt te bereiken. Met een informatiecampagne zullen gebruikers op Facebook en Instagram worden ge√Ønformeerd over de verkiezingen, worden geholpen bij het maken van hun keuze voor een presidentskandidaat en herinnerd worden aan belangrijke dingen en dagen tijdens de verkiezingen. Facebook hoopt met de campagne vier miljoen Amerikanen te overtuigen om te gaan stemmen.
In het opiniestuk bespreekt Zuckerberg ook de buitenlandse inmenging in de verkiezingen van 2016. Volgens de topman is Facebook dit jaar veel beter beschermd en voorbereid. In 2016 was het bedrijf volgens de topman "te langzaam". Nu zijn er miljarden dollars uitgegeven aan middelen om eenzelfde situatie te voorkomen.