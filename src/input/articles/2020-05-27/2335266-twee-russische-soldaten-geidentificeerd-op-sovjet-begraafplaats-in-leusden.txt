De stoffelijke overschotten van twee militairen die liggen begraven op het Russisch ereveld in Leusden zijn ge√Ødentificeerd. Dat meldt Remco Reiding van Stichting Sovjet Ereveld, die onderzoek doet naar de 865 soldaten uit de voormalige Sovjet-Unie die er begraven liggen.
De twee graven blijken te zijn van Aleksandr Ivanovitsj Tsjebakov en Isaj Jelizarovitsj Minejev, die beiden nog steeds formeel als vermist staan geregistreerd. Ze stierven volgens Reidings onderzoek beiden aan het einde van de Tweede Wereldoorlog aan tuberculose, na jaren van krijgsgevangenschap.
De identificatie werd gedaan met behulp van krijgsgevangenenkaarten uit een regionaal archief, die jarenlang geheim waren. "We zijn bijzonder blij dat de regionale afdelingen van de geheime dienst en regionale archieven deze cruciale documenten aan onze stichting beschikbaar stellen", zegt Reiding.
De stichting probeert nu familieleden van de twee militairen in de Oeral op te sporen om ze het nieuws te kunnen vertellen. Remco Reiding is sinds 1998 bezig met de identificatie van de Russische soldaten en heeft met zijn stichting inmiddels meer dan 200 families achterhaald.