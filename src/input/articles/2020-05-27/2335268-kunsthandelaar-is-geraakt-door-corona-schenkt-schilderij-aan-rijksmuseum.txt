Het Rijksmuseum in Amsterdam heeft een bijzondere schenking gekregen. Giften krijgt het museum wel vaker, maar de reden is nu uniek. Kunsthandelaar Bob Haboldt schenkt het werk Engelen dragen het lichaam van Christus aan het museum, als eerbetoon aan de coronaslachtoffers.
Het schilderij is een meesterwerk van de Vlaamse schilder Bartholomeus Spranger, die internationaal bekend was aan het eind van de zestiende eeuw. Het werk werd beroemd toen de Nederlandse uitgever Hendrick Goltzius er rond 1587 een prent van maakte en die in grote oplage liet drukken.
Haboldt is geraakt door de coronacrisis, zegt hij op NPO Radio 1. Met het schenken van het schilderij wil hij een eerbetoon brengen aan de coronaslachtoffers en tegelijk anderen inspireren hetzelfde te doen. "Niet alleen voor het Rijksmuseum, maar voor de hele wereld, om op de een of andere manier het gevoel te krijgen dat er iets is dat ons nog heel lang bij kan blijven en ons kan helpen door deze moeilijke periode."
Hij koos voor het werk van Spranger omdat dat werk volgens hem goed aansluit bij de coronacrisis. "Wat je ziet is een uitbeelding van barmhartigheid op het hoogste niveau: het zielloze lichaam van Christus die hulp krijgt van engelen die hem ten hemel laten rijzen." Haboldt ziet daarin een link met de hulp die het zorgpersoneel geeft. "Het geeft ons allemaal weer wat hoop."
Het werk, dat op koper is geschilderd, is ongesigneerd en werd pas na onderzoek toegeschreven aan Spranger. Haboldt had het gekocht van een Franse priv√©-verzamelaar en bood het werk in maart aan in op de kunstbeurs Tefaf. Het werd meteen na de opening van de beurs verkocht aan een kunstliefhebber, maar kort daarna zag die van de aankoop af. Hoeveel ervoor zou zijn betaald is niet bekend. Ander werk van Spranger is eerder voor ruim 5 miljoen euro geveild.
Er waren nog meer belangstellenden voor het kunstwerk, maar Haboldt besloot het aan het Rijksmuseum te schenken. Museumdirecteur Taco Dibbits laat weten dat het museum "zeer dankbaar" is voor het gebaar. "De kunst in de musea in Nederland is de afgelopen eeuwen voor een groot deel door burgers geschonken, overtuigd van het belang voor het publiek", zegt hij.
Het schilderij is meteen vanaf maandag te zien in het Rijksmuseum, dat dan voor het eerst sinds weken weer opengaat.