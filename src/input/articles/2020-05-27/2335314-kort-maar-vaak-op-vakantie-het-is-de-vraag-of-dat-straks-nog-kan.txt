Nu de coronamaatregelen worden versoepeld, maakt ook de toeristensector zich langzaam maar zeker op voor meer drukte. In Den Haag wordt gewerkt aan een plan om het toerisme, ondanks het coronavirus, veilig te kunnen laten doorgaan. Zo wordt er gesproken over een gedwongen spreiding van toeristen, zodat het niet te druk wordt op bekende toeristische plekken, meldt De Telegraaf.
Premier Rutte riep vanavond alle Nederlanders op waar mogelijk hun vakantie uit te stellen. En vakanties in het buitenland zullen alleen mogelijk zijn naar landen met dezelfde coronarisico's als in Nederland. Ook moet volgens hem goed bekeken worden hoeveel ruimte er in Nederland is voor buitenlandse toeristen. "Dat hangt er ook van af hoeveel ruimte er voor Nederlanders is om naar het buitenland te reizen."
Ideeën zijn er wel. Begin in eerste instantie met het openstellen van Nederland voor buurlanden, zegt Jos Vranken, directeur van NBTC Holland Marketing. Dat is het bureau dat Nederland in binnen- en buitenland promoot.
"Bijna 45 procent van onze internationale bezoekers zijn onze directe buren. Dat zijn over het algemeen zeer graag geziene gasten, die van nature al de neiging hebben om meer plekken te bezoeken dan alleen de hotspots", zei hij vanochtend al in het NOS Radio 1 Journaal. Het aantal toeristen uit bijvoorbeeld Azië is veel beperkter. Het aantal extra Duitse toeristen dat vorig jaar naar Nederland kwam ten opzichte van een jaar eerder, was groter dan het totaal aantal Chinese toeristen dat jaar.
En als straks de toeristen weer welkom zijn, wat doe je dan? Albert Postma, lector scenarioplanning bij de NHL Stenden Hogeschool, bekeek de mogelijke toekomst van het toerisme. De drukte van het pre-coronatijdperk, lijkt voorlopig niet terug te komen. Het stedelijke toerisme draait nu vooral op goedkope vluchten. En wanneer die vluchten weer komen, is ongewis.
"Mensen gingen veel en kort op vakantie, vaak naar een stad", zegt Postma. "Dat werd gefaciliteerd door goedkope vluchten. Nu dat misschien wegvalt of duurder wordt, is het maar de vraag of die trips zo blijven. We weten niet of mensen straks massaal in het vliegtuig stappen. Misschien stijgen de prijzen van tickets nu toch echt, met bijvoorbeeld belastingen op kerosine. Misschien zijn er low-cost-carriers die omvallen. En als er weer gevlogen wordt, is het de vraag of mensen nog bereid zijn het vliegtuig te pakken."
Het is een beetje koffiedik kijken, erkent Postma wel. "De kans is groot dat er een tweede coronagolf komt en misschien nog wel meer, waardoor we nog lang niet uit de crisis zijn. In drie van onze vier scenario's gaan de meeste toeristen het dichterbij zoeken. Ze blijven in eigen land, of de buurlanden."
En dus is er een kans dat het toerisme van voor het coronatijdperk een luxeproduct wordt, zegt Postma, dat maar voor een kleine groep is weggelegd. Mensen gaan in dat geval vaker in eigen land op vakantie of in een van de buurlanden. Een maar is er wel. Als de coronacrisis kort duurt, tot het einde van het jaar, dan is er wel een kans op een nieuwe opleving van het overtoerisme.
"En dan moet je kijken naar maatregelen. Spreiden, bijvoorbeeld", zegt Postma. "Dat kan door bijvoorbeeld de gebieden buiten de iconen van het westen meer aandacht te geven." 
In Nederland wordt dat al gedaan door verhaallijnen te maken, door heel Nederland als toeristische plek op de kaart te zetten. NBTC Holland Marketing spreekt van 'Holland City', met thema's als Hanzesteden, De Gouden Eeuw en Van Gogh. Het doel ervan: toeristen ook minder bekende plekken in Nederland te laten zien.
Jos Vranken van NBTC Holland Marketing ziet nu al wel wat in crowd control, dat tot voor kort het domein was voor pretparken en musea. In het openbaar wordt dat nu ook steeds meer ingezet. "Het reserveren van parkeercapaciteit, het omleggen van routes als het te druk wordt."
Het zal volgens hem niet zo ver gaan dat een toerist straks een kaartje moet kopen om Giethoorn binnen te komen. Maar er zijn wel allerlei andere manieren om de toeristenstroom in goede banen te leiden, zegt Postma. "Je kunt de hotelcapaciteit limiteren, ook de hotelbouw in het westen tot staan brengen en de rest van het land wat aantrekkelijker maken. Dat laatste kan je via de marketing regelen."