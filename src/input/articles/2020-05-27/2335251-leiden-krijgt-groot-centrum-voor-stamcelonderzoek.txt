In Leiden komt een groot onderzoekscentrum voor stamcel- en gentherapie. Het centrum met de naam Necstgen moet in zijn soort een van de grootste faciliteiten van Europa worden. Het Leids Universitair Medisch Centrum (LUMC) begint nog dit jaar met de bouw op het lokale Bio Science Park.
In het instituut zal onderzoek worden gedaan naar regeneratieve geneeskunde. Die richt zich op het vermogen van het lichaam om zieke cellen, weefsels en organen te herstellen. Onderzoekers kunnen er hun nieuwe ontdekkingen testen. Het doel is om medische doorbraken sneller beschikbaar te maken voor patiënten, aldus het LUMC.
"Nu is het zo dat mensen met chronische aandoeningen zoals hart- en vaatziekten, nierfalen of diabetes jarenlang behandeld moeten worden", zegt Ton Rabelink, hoogleraar interne geneeskunde van het LUMC. Dat is volgens hem erg intensief voor de patiënt. "Door regeneratieve geneeskunde hoeft dat in de toekomst niet meer. Je geneest mensen met hun eigen cellen via gentherapie of weefselmanipulatie."
Een ander voordeel is volgens Rabelink dat deze methode helpt tegen de stijgende zorgkosten. "Patiënten kunnen straks genezen worden na een eenmalige behandeling." Honderdduizenden chronisch zieke mensen zouden daar baat bij hebben, meldt Omroep West.
Het centrum moet eind 2021 klaar zijn.