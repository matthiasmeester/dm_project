Hoe worden gedupeerden van de kindertoeslagenaffaire bij de Belastingdienst gecompenseerd? Een deel heeft al geld ontvangen, zo'n 10.000 ouders krijgen deze week een brief. En daarin staat vaak een onaangename verrassing: een groot deel van hen hoeft helemaal niet te rekenen op compensatie. De eerste berichten van de Belastingdienst leiden bij sommigen gelijk weer tot angst en boosheid.
Vandaag debatteert de Tweede Kamer weer over de toeslagenaffaire. Het debat begint om 1100 uur en is te volgen via NPO Politiek. 
"Er worden spelletjes gespeeld door de Belastingdienst", zegt Angela Sanches (40). De Rotterdamse moeder van twee kinderen zegt ten onrechte geen compensatie te krijgen. Sanches zegt dat zij behoorde tot een groep gedupeerden - van een zogeheten CAF-fraudezaak - die een financiële compensatie zou krijgen. Maar volgens de Belastingdienst behoort zij toch niet tot die groep.
De kinderen van Angela Sanches zaten bij een kinderopvang die fraudeerde met haar DigiD. De ontvangen toeslagen van die tijd én daarna zijn verhaald op haar. Bezwaar maken leidde nergens toe en haar schuld liep op tot 100.000 euro.
Sanches vertelde vorig jaar hoe de handelwijze van de fiscus haar leven bepaalde:
Maandag werd Sanches gebeld door haar persoonlijke contactpersoon bij de Belastingdienst. "Ik kreeg te horen dat ik toch niet tot een zogeheten CAF-zaak behoor, maar tot de groep 'zelfmelders'. Dat betekent dat ik geen compensatie krijg, niks."
"Er worden spelletjes met ons gespeeld", zegt Sanches verder. "Destijds heeft de Belastingdienst aan mij gevraagd mij aan te melden als gedupeerde, zodat mijn dossier opnieuw zou worden bekeken. Nu wordt dat juist aangegrepen als reden dat ik niet tot een CAF-zaak behoor. Nu moet ik dat weer gaan bewijzen, dat is erg vermoeiend. Dat kan echt niet."
Sanches en de twaalf andere gedupeerden van het kinderdagverblijf in Rotterdam spraken in januari met minister Hoekstra van Financiën over hun ervaringen. Een indrukwekkend gesprek, zei de minister daarover. "Het zijn mensen die echt onder de wielen van de overheid terecht zijn gekomen."
Een financiële tegemoetkoming moest er voor alle ouders komen, zei Hoekstra destijds. Sanches werd door hem persoonlijk ook hulp toegezegd omdat zij kampt met gezondheidsproblemen. "Maar van die hulp heb ik niets gezien of gehoord." Via de Belastingdienst krijgt de Rotterdamse wel vervolghulp aangeboden.
Sinds het gesprek met de minister is er volgens haar dan ook weinig veranderd. "Het enige wat er is gebeurd, is dat mijn schuld nu wordt beheerd door de gemeentelijke kredietbank. Wat betekent dat mijn inkomen naar de gemeente gaat, zij mijn vaste lasten betalen en ik 70 euro per week krijg. Dat kon niet eerder omdat ik als fraudeur was bestempeld. Het geeft rust en ik ben hier blij mee, maar nog liever betaal ik mijn dingen zelf."
Wat bij Sanches ook speelt, is de stress die ze had in de periode van de grootste geldproblemen. "Onlangs kreeg ik een brief van mijn energieleverancier, dat ik zou worden afgesloten vanwege achterstallige betaling. Er was iets fout gegaan bij de gemeente. De angst kwam weer volledig terug, ik heb daar weer nachtenlang van wakker gelegen."
Wat Sanches vooral niet begrijpt, is dat er door het kabinet 500 miljoen euro is vrijgemaakt voor compensatie en er aangifte is gedaan tegen de Belastingdienst door staatssecretaris Van Huffelen. "Uit al deze dingen blijkt al dat ze fout zitten, dus compenseer dan. Ik hoef niet veel, maar geef me wat zodat ik door kan met mijn leven."
Nazmiye Yigit-Karaduman bracht haar kinderen naar hetzelfde opvangbureau als Sanches. Zij heeft nog geen telefoontje gekregen van de Belastingdienst, maar vreest dat dit niet lang zal duren. Ook zij zal geen compensatie krijgen, denkt ze.
In oktober 2013 kreeg Karaduman een aanslag van de Belastingdienst in de bus. Of ze binnen twee weken 32.000 euro wilde terugbetalen. Ook zij tekende bezwaar en beroep aan, maar verloor elke zaak. Die duizenden euro's heeft ze met moeite via een aflossingsregeling afbetaald. Door te worden beoordeeld als CAF-zaak hoopt Karaduman te worden gecompenseerd.
Met een groep ouders deed zij aangifte tegen het opvangbureau. Afgelopen jaar was ze aanwezig bij de debatten de debatten in de Tweede Kamer. In juli wordt haar zaak herbeoordeeld. "En toen kregen een aantal dames van ons groepje gisteren een telefoontje van de Belastingdienst. Met de mededeling dat onze zaak niet vergelijkbaar is met de CAF-zaak. Dat de opvang niet frauduleus is. Zelf ben ik nog niet gebeld. Maar ik heb er geen vertrouwen meer in. Ze zijn met ons aan het spelen", zegt Karaduman.
"De Belastingdienst heeft onnodig in mijn privéleven gespit, het heeft ons zoveel tijd en energie gekost. In de Tweede Kamer hoorden dat we een CAF-zaak waren. In december maakte de Belastingdienst excuses aan ons. Er zijn goede gesprekken geweest en we kregen te horen dat we geen fraudeurs waren."