Twee mannen van toezichthouder Agentschap Telecom staan in een grasveld naast een Amersfoortse nieuwbouwwijk om de straling van 5G te meten. Het is voor het eerst dat de organisatie dit buiten een testomgeving doet. Conclusie van deze test: de straling zit ver onder de limieten die zijn gesteld.
Onderzoek naar 5G staat in de belangstelling. Maandag deed de rechter in Den Haag uitspraak in een kort geding, aangespannen door de stichting Stop5GNL. Die vreest dat de komst van het nieuwe mobiele netwerk gezondheidsrisico's met zich meebrengt.
De rechter ging daar niet in mee. Volgens hem baseert de Nederlandse overheid zich op de juiste deskundigen en kan er waar nodig worden ingegrepen. Het gaat dan om de internationale instantie die de stralingslimieten vaststelt, het ICNIRP, en om het Nederlandse RIVM. Maar ook veldmetingen zijn onderdeel van wat de rechter in zijn toelichting "vinger aan de pols houden" noemde. 
Verslaggever Wessel de Jong bekeek in Amersfoort wat er bij zo'n meting gebeurt:
Het gaat om een zogeheten veldsterktemeting, vertelt hoofd markttoezicht Erik Lucas van Agentschap Telecom. Twee gele bollen staan op een soort statief, scannen de omgeving en brengen het elektromagnetische veld in kaart. "We meten het hele spectrum, dat gaat van 100 kilohertz naar 6 gigahertz. Vervolgens kunnen we focussen op een deel van het spectrum", zegt Lucas.
Op basis hiervan kan er een rapport worden uitgebracht. De toezichthouder doet jaarlijks ongeveer 150 van dit soort metingen, volgend jaar moeten dat er zelfs 400 worden.
Vandaag wordt er gekeken naar een deel van het spectrum dat de providers in principe gebruiken voor 4G. VodafoneZiggo besloot een paar weken geleden om hier ook 5G aan te zetten. Met dit 'trucje' kan de provider eerder dan de concurrentie het nieuwe mobiele netwerk aanbieden. Later dit jaar kan het Agentschap Telecom ook metingen gaan uitvoeren op een nieuw stuk spectrum dat gebruikt gaat worden; de 700 MHz.
De telecomprovider heeft een stukje van de frequentieband 1800 MHz ingeruimd om 5G aan te zetten. Het nieuwe mobiele netwerk deelt de ruimte met zijn voorganger, 4G. De ruimte wordt alleen gebruikt op het moment dat er iemand met een 5G-telefoon bij een mast staat.
Tweakers deed een uitgebreide test van 5G bij de provider en concludeerde dat de snelheidsverandering nog niet enorm groot is, maar dat de vertragingssnelheid wel significant lager is.
De veldsterktemetingen worden vergeleken met de limieten die zijn gesteld door het ICNIRP, een internationale organisatie van wetenschappers die al jaren onderzoek doet naar dit onderwerp en hierover advies uitbrengt. Dit advies is door de Europese Commissie overgenomen en de limiet wordt ook in Nederland gehanteerd. "Ik sta volledig achter die uitgangspunten", zegt Lucas. Bij de meting in Amersfoort kwam het signaal van 5G uit op 1,5 volt per meter, dat is veel lager dan de limiet van 61 volt per meter.
Toch gaat de onrust in de samenleving ook niet aan de toezichthouder voorbij. "We hopen met dit soort metingen bij te dragen aan een geruststellend gevoel van de burger", zegt Lucas. "Bij mijn weten zijn de limieten nog nooit overschreden, mocht dat wel gebeuren, dan gaan we handhaven."
Die woorden van de toezichthouder stellen de stichting die het kort geding aanspande niet gerust. "Er wordt geen blootstelling van individuen gemeten, worden geen toekomstscenario's van blootstelling doorgerekend en geen eventuele gezondheidsrisico's ingeschat", zegt Stop5GNL in een reactie tegen de NOS. Het is nog onduidelijk of de groep in beroep gaat tegen de uitspraak in het kort geding.
De Wereldgezondheidsorganisatie en de Nederlandse Gezondheidsraad hebben geconcludeerd dat er in wetenschappelijk onderzoek geen bewijzen zijn gevonden voor negatieve effecten op de gezondheid bij blootstelling aan straling onder de gestelde limieten, schrijft het Kennisplatform Elektromagnetische Velden. Deze organisatie brengt informatie van allerlei partijen, waaronder het RIVM en de GGD, over onder meer dit onderwerp samen.
Of de verschillende partijen elkaar wat dit betreft ooit zullen vinden, is zeer de vraag. "Ik denk dat we hier niet gaan uitkomen", zegt Monique Beerlage, secretaris bij het kennisplatform. Zij geeft voorlichting over 5G en spreekt veel tegenstanders. "Wat wij normaal vinden aan hoeveelheid straling, vinden zij al te hoog. Het probleem ligt voor hen niet zozeer bij 5G, maar bij mobiele communicatie in het algemeen. Voor hen betekent 5G nog meer blootstelling, daarom grijpen zij deze uitrol aan."