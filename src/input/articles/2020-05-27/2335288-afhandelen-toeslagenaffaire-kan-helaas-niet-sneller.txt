Het gaat helaas nog lang duren voordat alle ouders die betrokken zijn bij de toeslagenaffaire hun geld terughebben of gecompenseerd zijn voor hun schade. Dat heeft staatssecretaris Van Huffelen duidelijk gemaakt tijdens het debat over de kwestie in de Tweede Kamer.
"Ik zie liever vandaag dan morgen resultaat, maar er is tijd nodig om 15 jaar beleid te corrigeren", zei Van Huffelen. Ze verwacht dat het zeker tot volgend jaar duurt voordat er voor veel ouders duidelijkheid is. "Ook zorgvuldigheid is relevant."
Van Huffelen over het afhandelen van affaire:
De staatssecretaris wees erop dat nog niet bekend is om hoeveel zaken het precies gaat. Ook het bij elkaar zoeken van de dossiers van de ouders kost heel veel tijd. "Zo'n 400 uur per dossier." Ruim 700 mensen hebben hun dossier opgevraagd, pas in 41 gevallen is het gelukt ze dat te geven.
De Tweede Kamer dringt aan op spoed. Duizenden ouders weten nog steeds niet waar ze aan toe zijn. Ze zijn vaak in de problemen gekomen omdat ze toeslagen moesten terugbetalen, terwijl hen niet duidelijk was wat ze fout hadden gedaan. Velen werden, ten onrechte, van fraude beschuldigd.
Verschillende partijen, zoals de SP en GroenLinks, willen een ruimhartiger compensatieregeling. Ze begrijpen niet dat er onderscheid wordt gemaakt tussen verschillende groepen gedupeerden, waarbij niet iedereen een schadevergoeding krijgt.
Maar volgens de staatssecretaris heeft dat een reden. Niet alle ouders zijn slachtoffer van zogeheten "institutionele vooringenomenheid" door de Belastingdienst, waarbij de overheid echt fouten heeft gemaakt. Er zijn ook gevallen waarin de fiscus zich gewoon aan de wet heeft gehouden, maar waar de gevolgen wel erg hard waren.
Als voorbeeld noemde Van Huffelen mensen die één bonnetje vergeten waren, maar toch een heel jaar toeslag moesten terugbetalen. Dat stond zo in de regels, maar was buitenproportioneel. Deze ouders kunnen nu wel hun geld terugkrijgen, maar krijgen vooralsnog geen compensatie voor hun schade.
"Ik hoor veel woorden, maar dat is niet ruimhartig", zei SP'er Renske Leijten. Ook Bart Snels van GroenLinks was ontevreden: "Heel veel mensen vragen zich af: krijg ik compensatie? En wij begrijpen het niet."
Gisteren werd bekend dat zo'n 8000 ouders die dachten dat ze in aanmerking kwamen voor volledige compensatie van hun schade, toch buiten de boot vallen. Als ze het daar niet mee eens zijn, kunnen ze bezwaar aantekenen, maar volgens veel Kamerleden zijn de meeste ouders inmiddels moegebeukt. SP'er Leijten stelde dan ook voor de bewijslast om te keren. "Als de Belastingdienst geen bewijs heeft dat je een fraudeur bent, dan moeten die ouders compensatie krijgen."
Bekijk hier de kritiek van de Kamer: