De ontslagboete blijft toch deels bestaan, melden Haagse bronnen aan de NOS. Die boete zou helemaal verdwijnen bij het tweede steunpakket voor bedrijven die door de coronamaatregelen in problemen zijn gekomen, meldde minister Koolmees eerder, maar nu komt het kabinet er na kritiek toch van terug.
De ontslagboete blijft bestaan voor bedrijven die meer dan 20 mensen ontslaan en geen akkoord hebben met de vakbonden. Als een bedrijf toch meer dan 20 mensen ontslaat en geen akkoord heeft, moet dat bedrijf een boete betalen van 5 procent van het totale bedrag aan loonkosten dat het van de overheid ontvangt.
Het kabinet noemt dat een anti-misbruik-bepaling. Daarmee willen ze voorkomen dat bedrijven het steunpakket aangrijpen om onnodig veel mensen te ontslaan. Bedrijven die minder dan 20 mensen ontslaan, hoeven geen ontslagboete te betalen.
Ook wordt het hele steunpakket verlengd van drie naar vier maanden, waardoor het tot 1 oktober loopt. Verder gaat het bedrag voor vaste lasten dat werkgevers krijgen omhoog. Nu is dat maximaal 20.000 euro, dat wordt maximaal 50.000 euro. Hoeveel het bedrijf precies krijgt, hangt af van het omzetverlies.