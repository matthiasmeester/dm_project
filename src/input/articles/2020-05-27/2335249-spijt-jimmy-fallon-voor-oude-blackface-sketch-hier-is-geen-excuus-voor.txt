De Amerikaanse talkshowpresentator Jimmy Fallon heeft zijn excuses aangeboden voor een sketch uit 2001 in het programma Saturday Night Live. Hij liet zich toen zwart schminken om acteur en komiek Chris Rock te imiteren.
Chris Rock, van Afro-Amerikaanse afkomst, maakte begin jaren 90 ook deel uit van de cast van Saturday Night Live. Fallon maakte, terwijl hij Chris Rock nadeed, een grap over coca√Øne.
Op Twitter gaat de presentator van The Tonight Show nu diep door het stof. "In 2001 heb ik het vreselijke besluit genomen om in Saturday Night Live Chris Rock te imiteren met een zwart gezicht. Daar is geen excuus voor", schrijft Fallon.
NBC en Saturday Night Live hadden de sketch uit 2001 al eerder van hun website verwijderd, maar deze week dook het fragment via sociale media weer op, wat leidde tot een storm aan kritiek.
Fallon begrijpt de kritiek, zegt hij in zijn tweet. "Het is ontegenzeggelijk kwetsend en het spijt me dat ik dit heb gedaan. En ik dank jullie allen dat jullie mij ter verantwoording hebben geroepen."
Saturday Night Live heeft in het verleden vaker geschminkte acteurs gebruikt. Dat gebeurde in de jaren 80 bij imitaties van Jesse Jackson en Sammy Davis Jr., maar ook nog in 2010 bij een sketch over president Obama en in 2013 toen Conrad Murray, de arts van Michael Jackson, werd nagespeeld.
De blackface-traditie in de Verenigde Staten stamt uit de eerste helft van de negentiende eeuw. Witte toneelacteurs lieten zich toen zwart schminken om de Afro-Amerikaanse bevolking belachelijk te maken.
De afgelopen jaren waren er meerdere blackface-schandalen. NBC ontsloeg in 2018 een presentator die het gebruik van blackface verdedigde. Ook de Canadese premier Trudeau moest zich vorig jaar verantwoorden voor een oude foto waarop hij zwart geschminkt te zien was.