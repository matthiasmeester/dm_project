De directie van vleesbedrijf Vion geeft gehoor aan de oproep van de veiligheidsregio Noord- en Oost-Gelderland om de maatregelen van het RIVM na te leven, ook als het gaat om het vervoer van medewerkers. Vanaf morgen worden 50 touringcars ingezet om medewerkers naar de vestigingen te brengen en weer op te halen, naast de bestaande busjes waarin minder mensen vervoerd zullen worden. Ook moet personeel mondkapjes dragen tijdens het woon-werkverkeer.
"De oproep van de Veiligheidsregio is helder", schrijft directeur Ronald Lotgerink vanavond in een persbericht. "De overtredingen betreffen voornamelijk de definitie van 'huishouden' binnen de geldende afspraken voor transport. Wij meenden dat onze medewerkers die samenleefden in dezelfde woning tot een huishouden behoorden. Dat blijkt in strijd met de RIVM-restricties, volgens de politie van Apeldoorn."
De veiligheidsregio sloot vanmiddag een slachterij van vleesbedrijf Vion in Apeldoorn af. De politie blokkeerde de toegang en medewerkers mochten het terrein niet verlaten, omdat agenten vanochtend vroeg vaststelden dat medewerkers die vanuit de omgeving en vanuit Duitsland in busjes onderweg waren naar de slachterij te dicht op elkaar zaten. Daarop besloot de veiligheidsregio in te grijpen.
"De operatie was erop gericht om te voorkomen dat medewerkers zouden terugreizen met het vervoer van vanochtend en om te controleren of ze niet op de quarantainelijst van de locatie in Groenlo staan", zei Ton Heerts, burgemeester van Apeldoorn en voorzitter van de veiligheidsregio, aan het begin van de avond op een persconferentie.
Inmiddels zijn de 500 medewerkers van de slachterij in Apeldoorn allemaal gecontroleerd door de GGD, die daarbij hulp kreeg van de brandweer.
De directie van Vion moest zich voor middernacht (opnieuw) schriftelijk aan de maatregelen van RIVM en veiligheidsregio conformeren. "Als Vion aan de eisen voldoet, kan het slachtproces morgenochtend weer beginnen", zei Heerts. Als het bedrijf de regels opnieuw overtreedt, volgt een gebiedsverbod. In dat geval gaat ook de Vion-locatie in Apeldoorn tijdelijk op slot. 
Een woordvoerder van Vion zei vanmiddag tegen de NOS: "Laten we helder zijn hoe wij als Vion hierin staan: voor ons en voor onze medewerkers gelden dezelfde afspraken als voor ieder ander. Als iemand positief is bevonden op het coronavirus dan ga je netjes in quarantaine en blijf je in quarantaine gedurende twee weken."
In samenwerking met de Duitse politie kondigde Heerts aan dat er morgenochtend grenscontroles worden gehouden, om vast te stellen dat het vervoer van arbeidsmigranten volgens de regels gaat.
Maandag waarschuwde minister Schouten al dat slachthuizen die onvoldoende aantonen dat zij al het mogelijke doen om coronabesmettingen te voorkomen, gesloten zullen worden. Zij steunt de actie van de veiligheidsregio. "Het is de verantwoordelijkheid van slachthuizen dat medewerkers veilig kunnen werken, veilig kunnen wonen en veilig vervoerd kunnen worden. Als dat niet het geval is, zijn dit de consequenties", aldus Schouten.
De slachthuizen liggen al een paar dagen onder vuur vanwege het relatief hoge aantal coronabesmettingen. Bij vestigingen van Vion in Groenlo, Scherpenzeel en Bramstedt, in Duitsland, zijn tientallen medewerkers positief getest en zitten vele honderden medewerkers in quarantaine. De vestiging in Groenlo is daarom tijdelijk gesloten.
Waar dat hoge aantal besmettingen precies aan ligt, staat nog niet vast. Het vermoeden bestaat dat het te maken heeft met de beperkte ruimte in de slachthuizen en het feit dat medewerkers zich tijdens hun werk niet aan de 1,5 meter afstand kunnen houden. Verder zijn veel slachthuismedewerkers arbeidsmigranten die bij elkaar wonen in kleine woonruimten en elke dag met een busje heen en weer naar hun werk gaan.
Volgens Schouten is er nu geen aanleiding om uit voorzorg ook andere vleesverwerkende bedrijven te sluiten.
In podcast De Dag werd ook gesproken over de vleesindustrie. Foodlog-hoofdredacteur Dick Veerman zegt daarin onder andere dat de vleesindustrie in de loop der jaren "veel te efficiÃ«nt" is geworden.
Beluister de podcast De Dag hier.