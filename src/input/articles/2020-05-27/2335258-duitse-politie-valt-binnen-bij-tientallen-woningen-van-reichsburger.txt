De Duitse politie heeft vanochtend invallen gedaan in 25 woningen van leden van de zogenoemde Reichsbürger-beweging. Ze worden onder meer verdacht van het vervalsen van paspoorten en rijbewijzen.
De politie deed de invallen in de deelstaten Baden-Württemberg en Hessen. Het zou gaan om 31 aanhangers van de beweging, die geregeld in verband wordt gebracht met rechts-extremisme. Het is onduidelijk of er arrestaties zijn verricht.
Leden van de Reichsbürger-beweging erkennen het huidige staatsbestel in Duitsland niet, omdat dit na de Tweede Wereldoorlog door de geallieerden is opgelegd. Ze willen terug naar de situatie van voor de oorlog.
De beweging ontstond in de jaren 80 en is volgens Duitse veiligheidsdiensten recent flink populairder geworden. Het aantal leden steeg in een aantal jaren van naar schatting enkele honderden tot vorig jaar zo'n 19.000. Sommige Reichsbürger betalen geen belasting en willen zich alleen met zelfgemaakte papieren legitimeren.
In 2016 schoot een Reichsbürger een lid van een Duits arrestatieteam dood en in 2017 deed de politie invallen bij leden van de groep die aanslagen op Joden, asielzoekers en de politie aan het voorbereiden waren.