Twitter heeft voor het eerst tweets van president Trump voorzien van een waarschuwing, omdat hij volgens het bedrijf misleidende informatie geeft over stemmen per brief bij de naderende presidentsverkiezingen. De president schrijft dat dat leidt tot fraude en een valse verkiezingsuitslag, zonder dat hij daar argumenten voor aanvoert.
Lezers van de tweets worden verwezen naar een pagina waarop factcheckers van Twitter artikelen en informatie hebben verzameld over de mogelijkheid om per brief te stemmen, die door een aantal staten wordt overwogen vanwege de coronacrisis en de noodzaak om afstand te blijven houden.
De president richt zijn pijlen in de bewuste tweets op CaliforniÃ« en stelt dat veel mensen die nog nooit gestemd hebben en ook niet weten hoe dat moet door anderen zullen worden aangezet om zich achter een bepaalde partij te scharen. Dat betekent volgens hem dat de uitslag door fraude tot stand komt.
"Trump zegt zonder onderbouwing dat stemmen per post zal leiden tot stemfraude", staat boven aan de pagina waar Twitter naar verwijst, gevolgd door een aantal feiten, onder de kop "Wat u moet weten", die de beweringen van Trump tegenspreken.
Trump heeft - via Twitter - furieus gereageerd:
Het platform ondermijnt volgens hem de vrijheid van meningsuiting. "En ik, de president, zal dat niet toelaten!"
Twitter begon deze maand met het labelen van misleidende tweets vanwege de vele desinformatie en onwaarheden die er rondgaan over het coronavirus en de bestrijding daarvan. Toen kondigde het bedrijf al aan dat die aanpak binnenkort ook op andere onderwerpen zou worden toegepast. Het is bij de tweets van president Trump de eerste keer dat dat gebeurt.
De interne regels van Twitter verbieden het verspreiden van "valse of misleidende informatie die is bedoeld om mensen te intimideren of aan te zetten om niet deel te nemen aan een verkiezing of ander maatschappelijk proces".