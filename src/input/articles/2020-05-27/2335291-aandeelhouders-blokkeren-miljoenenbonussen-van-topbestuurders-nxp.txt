De aandeelhouders van chipfabrikant NXP hebben een streep gehaald door de beloningspakketten en de bonussen voor bestuurders. Op de aandeelhoudersvergadering werden de miljoenenbeloningen met een stevige meerderheid van 73,7 procent afgewezen.
Het ging onder meer om een bonus van 17,5 miljoen dollar (15,75 miljoen euro) voor de vertrekkende Amerikaanse topman Richard Clemmer en een riante vergoeding van 53,9 miljoen dollar (48,5 miljoen euro) voor de nieuwe Duitse topman Kurt Sievers. Sievers werkt al 25 jaar bij NXP en is directeur van NXP Duitsland en verantwoordelijk voor alle divisies van de chipmaker.
"Aandeelhouders zijn het zat", twittert voorzitter Rients Abma van Eumedion, de vereniging van grote institutionele beleggers. Buitensporige beloningen en bonusregelingen worden steeds minder geaccepteerd en leverden NXP nu een massale nee-stem van de aandeelhouders op.
De bonussen zijn overigens niet direct van de baan omdat het slechts een adviserende stem is. Het bestuur van NXP heeft beloofd het bonussysteem te beoordelen en de uitslag dan mee te wegen.
Aandeelhouders hebben meer macht gekregen en deinzen er niet voor terug om excessieve beloningen weg te stemmen. De afgelopen weken gebeurde dat onder meer ook bij Wolters Kluwer, Euronext, SBM Offshore en Besi.
Het Nederlands-Amerikaanse NXP heeft een reputatie van hoge bonussen, deels ge√Ønspireerd door Amerikaanse praktijken. Vooral de "change-of-control"- bonus springt in het oog. Als het bedrijf binnen 12 maanden onverhoopt wordt overgenomen raakt de bestuursvoorzitter zijn baan kwijt maar krijgt als compensatie een riante vertrekregeling. Voor nieuwkomer Sievers is dat bijna 50 miljoen euro, zijn voorganger Clemmer zou een vertrekbonus van 150 miljoen euro krijgen.
NXP Nederland maakt overigens vooralsnog geen gebruik van de NOW-regeling, waarbij bedrijven loonkostenvergoeding kunnen krijgen. "We hebben de regeling bekeken en geconstateerd dat het niet nodig is gezien de kapitaalpositie van de onderneming", aldus een woordvoerder.
De chipfabrikant gaf een maand geleden een winstwaarschuwing af. De winst zal 100 miljoen dollar lager uitvallen. In het begin van de coronacrisis was het bedrijf nog tamelijk optimistisch, het omzetverlies viel mee en orders trokken weer aan, maar de zaken liggen nu duidelijk anders. Volgens Clemmer daalt de vraag van consumenten naar producten waarin NXP-chips zitten flink. NXP maakt onder meer chips voor de auto-industrie waar het wereldmarktleider is.
NXP Semiconductors is Philips' voormalige halfgeleidersfabrikant die in 2006 verzelfstandigd werd. Het bedrijf heeft vestigingen en fabrieken in ruim 30 landen en 29.000 werknemers. Het hoofdkantoor staat in Eindhoven.