In Hongkong zijn demonstranten op meerdere plekken gebotst met ordetroepen, op de dag dat het parlement in de semi-autonome stad debatteert over een omstreden wet.
In het financiÃ«le centrum en in stadsdeel Kowloon heeft de politie met pepperspraypatronen geschoten op betogers. Zeker 300 demonstranten zijn opgepakt, meldt persbureau Reuters op basis van cijfers van de Hongkongse politie.
Bekijk hier de beelden van het politieoptreden:
Rond het parlementsgebouw in Hongkong staat al de hele dag oproerpolitie. Ook is er een tijdelijke muur van twee meter hoog geplaatst, bedoeld om demonstranten tegen te houden.
Hongkongse parlementsleden bespreken vandaag de wet die het mogelijk maakt het beledigen van het Chinese volkslied strafbaar te stellen. Die werd vorig jaar voor het eerst ingediend, nadat Hongkongse voetbalfans in 2015 tijdens een WK-kwalificatieduel van hun team tegen China joelden tijdens het Chinese volkslied.
De wet roept ergernis op bij demonstranten. Zij zien het als een nieuwe poging van China om meer grip te krijgen op pro-democratische activisten in de semi-autonome Chinese stad. Vanwege het debat was er opgeroepen tot protest.
Sinds maart vorig jaar is er massaal gedemonstreerd in Hongkong tegen de groeiende invloed van China. Het politieoptreden en de betogingen werden steeds gewelddadiger. Demonstranten eisen vergaande democratische hervormingen en een onderzoek naar het politiegeweld bij het onderdrukken van de demonstraties.
Op het hoogtepunt deden miljoenen mensen mee aan de protesten tegen de regering-Lam. Maar eind 2019 gingen er minder betogers de straat op en de uitbraak van het coronavirus hield de protestbeweging dit jaar vrijwel van de straat. Nu de uitbraak lijkt beteugeld in de stad, laaien de spanningen weer op.
NOS op 3 legde eind vorig jaar uit waar de protesten over gingen:
De spanningen zijn onder meer opgelopen vanwege de 'veiligheidswet' die China vorige week presenteerde. Daarmee kan China, zonder dat het parlement van Hongkong er iets over te zeggen heeft, instellingen opzetten om de nationale veiligheid te beschermen.
De vrees is dat Chinese agenten daardoor pro-democratische activisten kunnen oppakken en vervolgen. China zegt dat Hongkong niet hoeft te vrezen dat er autonomie zal worden ingeleverd.
Japan liet vandaag weten "ernstig bezorgd" te zijn over de nieuwe spanningen in Hongkong en de Amerikaanse president Trump zei dat Washington werkt aan een "sterke reactie" op de veiligheidswet. China waarschuwt op zijn beurt maatregelen te nemen tegen buitenlands ingrijpen in Hongkong, zei een woordvoerder van president Xi.
Hongkong was tot 1997 een Britse kolonie. Sindsdien hoort de stad weer bij China, maar wel met een eigen economisch systeem en meer democratische vrijheden.