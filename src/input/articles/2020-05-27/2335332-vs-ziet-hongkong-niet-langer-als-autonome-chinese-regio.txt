De Verenigde Staten zien Hongkong niet langer als autonoom gebied dat voldoende los staat van de Chinese overheid. Volgens de Amerikaanse minister Pompeo van Buitenlandse Zaken zal "geen enkel weldenkend persoon aannemen" dat de stad onafhankelijk van China is.
Pompeo zegt ook dat de VS achter de bevolking van Hongkong blijft staan in de strijd tegen Peking. De beslissing heeft dan ook geen directe gevolgen voor de banden tussen de VS en Hongkong, maar kan op termijn mogelijk het einde betekenen van hun speciale handelsrelatie, waarbij de stad economische voordelen geniet.
Dat zou voor de Hongkongse economie, die na maandenlange protesten en de coronacrisis al onder zware druk stond, een doodsteek kunnen betekenen, zegt correspondent Sjoerd den Daas. "Hongkong fungeert voor buitenlandse bedrijven als een belangrijke springplank naar het Chinese vasteland. Die status staat nu op het spel."
De beslissing volgt op een tumultueuze dag waarin het parlement van Hongkong debatteerde over een omstreden wet, die het beledigen van onder meer het Chinese volkslied strafbaar stelt. Volgens pro-democratische activisten is het een nieuwe poging van China om meer grip te krijgen op de semi-autonome stad. Vandaag zijn zeker 300 demonstranten opgepakt bij botsingen met ordetroepen.
"Met de stap van Pompeo zullen de Amerikanen proberen de druk op China op te voeren om de veiligheidswet te herzien of terug te trekken", denkt Den Daas.
Mogelijk volgen er nieuwe Amerikaanse sancties tegen China. Vorig jaar ondertekende president Trump een wet die de Amerikaanse overheid verplicht ieder jaar de speciale status van Hongkong te herzien. Dat heeft Pompeo nu gedaan. Het is aan Trump om vervolgstappen te nemen.
Hongkong is sinds 1997 een speciale bestuurlijke regio van China, met een zekere mate van autonomie. China is verantwoordelijk voor buitenlandse betrekkingen en defensie, maar over interne zaken mag de regering in Hongkong in principe zelf beslissen.
Hongkong is daarmee veel vrijer dan China. De bewoners genieten nog steeds grotendeels van de rechten en vrijheden die zij hadden toen de stad nog een Britse kolonie was. Die zijn ook vastgelegd in een mini-grondwet. China beloofde eerder dat Hongkong zeker tot vijftig jaar na de machtsoverdracht in 1997 zijn zelfbestuur zou behouden. Dat is het principe onder "een land, twee systemen", het bestuursmodel van Hongkong.
Eind april werden plots vijf vooraanstaande bestuurders vervangen, onder wie een criticus van de grondwettelijke status van het bureau van de Chinese vertegenwoordiging in Hongkong. China keurde het ontslag goed, hoewel dat geen taak van Peking is. Dat leidde tot wantrouwen bij critici.
Eind november, toen er hevig gedemonstreerd werd, legde NOS op 3 uit wat er allemaal aan de hand is in de stad: