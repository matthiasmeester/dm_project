De lancering van de bemande ruimtecapsule Crew Dragon van SpaceX naar het ISS-station is op het laatste moment uitgesteld. NASA-astronauten Robert Behnken en Douglas Hurley zaten al enkele uren klaar in de capsule.
Het was de hele tijd spannend of het door zou gaan, maar uiteindelijk waren de weersomstandigheden te slecht. Er ligt een storm in de buurt van Cape Canaveral in Florida en het risico op blikseminslag werd uiteindelijk toch te groot geacht. Een kwartier voor de lancering werd het aftellen daarom gestopt.
Zaterdag volgt een nieuwe poging, om 21.22 uur Nederlandse tijd. Als dan alles goed gaat, is dat een historisch moment voor de Amerikaanse ruimtevaart en een mijlpaal voor SpaceX, het ruimtevaartbedrijf van zakenman Elon Musk.
De lancering vanaf het Kennedy Space Center is de eerste op Amerikaans grondgebied in bijna een decennium en de eerste op commerciële basis. SpaceX werkt voor deze missie samen met de Amerikaanse ruimtevaartorganisatie NASA. Sinds de laatste vlucht van de spaceshuttle in 2011 is NASA aangewezen op Rusland voor bemande ruimtevluchten. 
Voor deze eerste commerciële vlucht zijn twee ervaren astronauten van NASA geselecteerd. Behnken en Hurley werken al vijf jaar lang mee aan deze missie. Naar verwachting zullen zij met de Crew Dragon 24 uur onderweg zijn naar het ISS-station. Het is de bedoeling dat ze daar zo'n 110 dagen blijven om het ruimtestation voor te bereiden op bemande missies. Ook zullen ze de al aanwezige astronauten helpen met onderzoek.
SpaceX is op dit moment een van de innovatiefste ruimtevaartbedrijven ter wereld. Met het wereldwijde internet-satellietnetwerk Starlink en de succesvolle Tesla-auto's komen Musks eerste twee ambities in zicht. 