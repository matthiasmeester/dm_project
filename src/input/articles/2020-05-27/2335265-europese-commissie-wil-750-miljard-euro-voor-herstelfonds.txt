De Europese Commissie wil 750 miljard euro inzetten om de economische gevolgen van de coronacrisis te bestrijden. Dat geld moet worden geleend op de kapitaalmarkt zodat landen die zwaar zijn getroffen door de crisis het kunnen gebruiken.
Een deel van het geld moet volgens de plannen van de Europese Commissie worden geschonken aan lidstaten. Het gaat om 500 miljard euro, terwijl 250 miljard euro beschikbaar is om onder voorwaarden te worden geleend. Dat heeft de voorzitter van de Europese Commissie gezegd tijdens een speciale zitting in het Europees Parlement.
De Europese Commissie gebruikt de meerjarenbegroting als onderpand om geld te kunnen lenen. Die begroting moet dan wel verhoogd worden tot 1,11 procent van het bruto binnenlands product (bbp). Het Nederlandse kabinet wil niet meer dan één procent uitgeven. Om ons land over te halen om alsnog met een hoger bedrag in te stemmen mag Nederland wel de korting, de rebate die in het verleden is bedongen, van ongeveer een miljard euro behouden. Nederland betaalt jaarlijks ongeveer acht miljard euro aan Brussel.
In de EU is een felle discussie aan de gang over lenen en schenken. Een aantal landen, waaronder Nederland, is tegen het schenken van geld en wil dat er hoe dan ook voorwaarden aan worden verbonden. Maar Nederland staat met de andere 'vrekkige' landen vrij geïsoleerd.
Duitsland en Frankrijk willen juist wel dat geld wordt geschonken, omdat het in het belang van de hele Europese Unie is dat de interne markt weer gaat functioneren, aldus bondskanselier Merkel en president Macron.
De commissie stelt verder voor om EU-belastingen in te voeren, waaronder een belasting op bedrijven die een omzet hebben van meer dan 750 miljoen euro. Het zou voor het eerst zijn dat Brussel zelf belasting gaat heffen.
Volgens Von der Leyen is het plan een gewaagde stap van de Europese Commissie. "Dit is het moment om keuzes te maken. Als we nu niks doen dan zal het morgen veel duurder zijn om uit de crisis te komen."
Volgens Nederlandse diplomaten is het te vroeg voor een reactie. "Ons uitgangspunt is dat Nederland bereid is te helpen om op Europees niveau samen te werken om de crisis te bestrijden. We willen dat op een manier doen waardoor lidstaten en de EU als geheel sterker worden."
Maar Nederland wil geen giften uit het herstelfonds, zo klinkt het ook. De komende tijd worden de plannen besproken door de regeringsleiders. De plannen vereisen unanieme goedkeuring van de 27 lidstaten.