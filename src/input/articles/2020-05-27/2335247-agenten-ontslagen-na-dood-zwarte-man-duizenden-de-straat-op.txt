Een dag na de dood van George Floyd zijn de vier betrokken politieagenten ontslagen. De zwarte man kwam in de Amerikaanse stad Minneapolis om het leven nadat hij minutenlang op de grond werd gedrukt door een witte politieagent. De videobeelden van het incident veroorzaakten grote ophef in de stad. Er volgde een demonstratie met duizenden mensen, die uiteindelijk leidde tot een harde confrontatie met de politie.
In de schokkende beelden van het incident waarbij Floyd om het leven kwam, is te zien dat een agent minutenlang zijn knie in de nek van de man duwt. Het slachtoffer roept meerdere malen dat hij geen lucht krijgt. Omstanders roepen dat de agent van de man af moet gaan, maar hij geeft daaraan geen gehoor.
"De agenten zijn ontslagen. Die beslissing werd al snel omarmd door de burgemeester van Minneapolis", zei correspondent Marieke de Vries vanochtend in het NOS Radio 1 Journaal. "Hij zei dat het niet zo mag zijn dat het je doodvonnis betekent wanneer je zwart bent in Amerika."
Het snelle ontslag wordt door persbureau AP als een "opmerkelijke en snelle zet" gezien van de politiechef. Bij eerdere vergelijkbare voorvallen duurde het ontslag van betrokken agenten nog maanden, en ging er langdurig onderzoek aan vooraf.
In Minneapolis gingen mensen massaal de straat op:
Duizenden mensen gingen gisteren de straat op. "Dit triggert echt een collectief trauma onder de zwarte bevolking", zegt De Vries. "Niet alleen in Minneapolis, maar in de hele Verenigde Staten." Politiegeweld tegen de zwarte bevolking komt regelmatig voor. "De zaak doet denken aan de zaak van Eric Garner in 2014 in New York."
Hij werd toen hardhandig door de politie tegen de grond gewerkt en net zo lang in een wurggreep gehouden tot hij niet meer bewoog. Later overleed Garner in het ziekenhuis. Hij zei 11 keer 'I can't breath', ik krijg geen lucht.
"Die noodkreet werd als het ware de slogan van de Black Lives Matter-beweging in de VS in de strijd tegen politiegeweld tegen Afro-Amerikanen." Niet veel later werd in een voorstad van St. Louis Michael Brown door een agent doodgeschoten. Ook toen braken er protesten uit.
Beelden van het incident in Minneapolis zijn schokkend:
Ook Minneapolis kent een recent incident waarbij een zwarte man door een witte agent gedood werd: in 2015 werd Jamal Clark door twee agenten neergeschoten. Alle mannen hadden een ding gemeen: ze waren ongewapend en boden geen verzet.
De demonstranten die nu de straat op gaan eisen gerechtigheid, zegt De Vries. "Want ontslag vinden zij niet genoeg. Er moet strafvervolging komen, is de algemene emotie."
De protestmars begon vreedzaam, maar eindigde bij de het politiebureau in een harde confrontatie tussen politie en demonstranten. Daarbij werden rubberkogels en traangas afgevuurd.
De familie van Floyd heeft de bekende burgerrechtenadvocaat Benjamin Crump in de arm genomen om hen bij te staan. Crump vertegenwoordigde eerder nabestaanden bij vergelijkbare zaken. Hij reageerde ontzet op de zaak: "Hoeveel doden moeten er nog vallen, omdat je zwart ben? Hoe lang worden levens van zwarte inwoners nog als minderwaardig gezien door de politie, voordat er iets verandert?"
Of de agenten vervolgd en veroordeeld worden, is nog maar de vraag, zegt De Vries. "Dat gebeurde in eerder genoemde zaken niet. Daar werden alle agenten ontslagen van rechtsvervolging."