Sportscholen, sauna's, casino's en sportkantines kunnen mogelijk al open op 1 juli. Dat is besloten in het corona-crisisberaad van het kabinet (MCCb). "Maar alleen als tegen die tijd blijkt dat het echt kan", zegt premier Rutte.
Verspreiding van het virus mag dus niet te veel zijn toegenomen. "Echt een hele grote winstwaarschuwing", aldus Rutte. "Of het kan, hangt af van hoe we ons blijven houden aan de gedragsregels." Een week voor 1 juli wordt dan bekendgemaakt of de versoepeling doorgaat.
Sportscholen moeten wel aan bepaalde eisen voldoen. Zo moeten ze zorgen voor goede luchtverversing, toezicht houden op naleving van de hygiÃ«neregels en ze moeten vooraf een gezondheidscheck doen bij mensen die willen komen sporten.
Eerder stond de opening van sportscholen per 1 september gepland. Veel sportschooleigenaren lieten de afgelopen weken weten dat te laat te vinden. De experts van het Outbreak Management Team kwamen gisteren niet tot een advies aan het kabinet over de sportscholen, omdat er nog te veel onduidelijk is over de verspreiding van zweetdruppeltjes en ventilatie.
In het MCCb ging het ook over de zomervakantie. "Als je je vakantie kan uitstellen, moet je dat vooral doen", zei de premier.
Volgende week is er weer crisisberaad en dan doet het kabinet meer mededelingen over vakanties in het buitenland. "Het is echt complex. Je ziet dat in heel Europa landen worstelen met die vraag." Rutte hoopt dan "groepen landen" aan te kunnen wijzen waar het wel of niet verstandig is om naar toe te gaan.
Nu is al wel duidelijk dat Nederlanders alleen naar landen kunnen gaan waar eenzelfde soort corona-aanpak is als hier. "We kunnen ons echt geen risico veroorloven. We hebben het virus net een beetje onder controle."
Verder benadrukt de premier dat iedereen die in eigen land op vakantie gaat, zich aan de coronaregels moet houden. "Dus als je verkouden bent, blijf in de stacaravan."
Ook aan de orde kwam de corona-app. In juni gaat het ministerie die testen, zei minister De Jonge. Hij wilde geen voorspelling doen over het mogelijke succes ervan.
De Jonge ging ook in op de bezoekregeling voor verpleeghuizen. Hij zei niet uit te sluiten dat bewoners al voor 15 juli weer meerdere mensen op bezoek kunnen krijgen. "We doen het heel stapsgewijs en dat moeten we blijven doen."
Sinds deze week mogen verpleeghuisbewoners een vaste bezoeker ontvangen. Zoals het nu nog voorligt, mogen er vanaf 15 juli meer bezoekers langskomen.