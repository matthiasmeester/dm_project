Niet langer spontaan de kroeg in, maar verplicht een plek reserveren en daar soms ook voor betalen: met de horeca-opening op 1 juni in aantocht moeten niet alleen ondernemers zich opmaken voor de nieuwe werkelijkheid, ook consumenten zullen die gaan merken.
"De verplichting tot reserveren zal gasten soms geld gaan kosten", verwacht Dirk Beljaarts, directeur van Koninklijke Horeca Nederland. "Het enige positieve daaraan is dat de gast dan doorkrijgt dat het gebruik van dit soort platforms geld kost. Dit maakt het inzichtelijk."
Voor de coronacrisis kostte reserveren via een platform ook al geld, zegt hij. "Alleen werden die kosten betaald door de ondernemer en niet door de klant."
Niet alleen het verzekeren van een plekje, maar ook hoelang je ergens mag zitten wordt volgens Beljaarts steeds vaker onderdeel van de uitgaanservaring. Cafés en restaurants zullen daar, met de beperkingen voor het maximumaantal gasten, beter op gaan letten, is de verwachting. "De hele dag een kop koffie drinken en daarbij drie tafels bezetten, is natuurlijk zonde."
Ook voor horeca-ondernemers zelf verandert er iets. Zo moeten veel uitbaters die nog nooit met reserveringen hebben gewerkt, zoals cafébazen, nu de overstap maken. Dat kan met een bestaand platform zijn, zoals boekingssite TheFork en via de telefoon of met een boek en potlood. Maar gemak dient de mens - en dat lijken appbouwers te beseffen.
Zij rukken daarom op met nieuwe digitale initiatieven, ziet KHN-directeur Beljaarts. Volgens hem zijn er in een paar weken tijd al zo'n tien nieuwe partijen bijgekomen, met ieder zo hun eigen verdienmodel.
Marcel Roorda van het bedrijf Doop uit Enschede maakte zo'n nieuw platform; terrasjeboeken.nl. Volgens hem zijn al zo'n honderd zaken aangesloten. De insteek: crowd control. Oftewel: de weg naar het terras veilig en gecontroleerd maken. Zijn concept is gratis voor ondernemers, de consument betaalt per reservering een euro. "En daarvan vloeit 50 cent naar de ondernemer", zegt Roorda.
Bij het boeken van een tafel moet je aangeven of je als huishouden komt of met vrienden en in welk tijdslot. En hoewel het reserveren van een plek op het terras niet verplicht is, voorkomt het zoeken naar een terrasje en onnodige verplaatsing van groepen mensen, denkt de ontwikkelaar. "Het idee is te voorkomen dat het, nu we wat losser mogen, misgaat en de versoepeling wordt teruggedraaid."
Koninklijke Horeca Nederland is niet over alle aanbieders te spreken. "We zien ook dat er partijen zijn die een slaatje willen slaan uit deze crisis. Dan rekenen zij bijvoorbeeld 15 procent commissie. Zoiets is echt onbespreekbaar", zegt directeur Beljaarts. "Ondernemers draaien al verlies, dan kunnen ze niet ook nog zoveel kwijt zijn aan reserveringen - terwijl het een verplichting is."
Initiatieven komen er ook voor die andere drempel om de klant naar de horeca te krijgen: het zogeheten checkgesprek. Zo is er al een app die het verplichte gesprek aan de deur digitaal vervangt. Volgens de ontwikkelaar van checkgesprek.nl vergt zo'n praatje veel tijd van ondernemers en bestaat het risico dat ze op langere termijn niet alle bezoekers meer zullen ondervragen.
"Het is bovendien best irritant", zegt mede-eigenaar Valentijn Bras. "Je moet als bezoeker dan keer op keer hetzelfde gesprek voeren, met wachtrijen tot gevolg." Zijn concept: ben je als bezoeker klachtenvrij, dan geeft de dienst je toegang met een groene kaart. "Door gasten in en uit te laten checken en een chatbot in te zetten, vergemakkelijken we dit proces en bouwen we meteen een database op waar de GGD gebruik van zou kunnen maken bij contactonderzoek na een besmetting."
Alle digitale opties ten spijt, uiteindelijk blijft de horeca-ondernemer verantwoordelijk voor het stellen van de vragen over eventuele gezondheidsklachten, benadrukt Beljaarts van Koninklijke Horeca Nederland. "Of je dat nu in real life doet, of bij reserveringen vooraf."
De app checkgesprek.nl respecteert volgens de initiatiefnemers de privacy van horecabezoekers. En ook daarbij ligt de verantwoordelijkheid uiteindelijk bij de ondernemer, zegt Beljaarts.
"Als het gaat om de data-behoefte van sommige ontwikkelaars, maken wij ons vooral zorgen over het AVG-deel. In hoeverre wordt dat verantwoordelijk opgeslagen, wat gebeurt er met je data? Dat is niet onze eerste verantwoordelijkheid, wel van ondernemers. Maar daar waar we consumenten kunnen beschermen, zullen we dat doen."