Er zijn nog een paar dagen te gaan, maar de meteorologische lente van dit jaar kan worden opgetekend als de zonnigste ooit. Met 712,7 zonuren tot nu toe is het record uit 2011 gebroken, meldt Weerplaza.
De komende dagen blijft het zonnig en dus loopt het aantal zonuren in de meteorologische lente - van 1 maart tot 1 juni - verder op. Als volgende week de zomer begint, zijn er naar verwachting nog vijftig extra zonuren geweest.
Daarmee maakt de lente van 2020 kans om in de top vijf zonnigste seizoenen ooit te komen, naast onder meer de zomers van 2018 en 2019.
De meteorologische lente begon dit jaar al meteen extreem zonnig. In de eerste tien dagen van maart scheen de zon zo veel dat een record uit 1933 sneuvelde.
Het recordaantal zonuren over de gehele lente is een landelijk gemiddelde; regionaal heeft de zon nog veel meer geschenen. Zo heeft meetpunt De Kooy bij Den Helder dit voorjaar al ruim 750 zonuren genoteerd.