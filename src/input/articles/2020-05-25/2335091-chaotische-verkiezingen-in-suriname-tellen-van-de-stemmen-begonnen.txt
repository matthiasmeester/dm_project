In Suriname is het tellen van de stemmen begonnen, na een verkiezingsdag die rommelig is verlopen. Na een rustig begin kwamen er steeds meer meldingen binnen van onregelmatigheden.
Op sommige stemlocaties hadden mensen hun stem uitgebracht op verkeerde stembiljetten, een stembureau werd zelfs enige tijd gesloten vanwege chaotische taferelen. De voorzitter van het Onafhankelijk Kiesbureau zei tegen de krant De Ware Tijd dat het "een chaos" was. "In mijn twintigjarige carrière bij het kiesbureau heb ik nog nooit zoveel ellende gezien", zei ze.
Het tellen van de stemmen is begonnen:
De stembureaus zijn twee uur langer opengebleven dan gepland, tot 21.00 uur lokale tijd (02.00 uur in Nederland). Bij veel stembureaus stonden lange rijen, en op sommige plekken moesten mensen langer dan twee uur wachten voor ze hun stem kunnen uitbrengen. Volgens de Surinaamse wet mocht iedereen die in de rij stond nog stemmen.
Ook de oppositie roert zich. Volgens leider Chan Santokhi van oppositiepartij VHP (Vooruitstrevende Hervormings Partij) zijn er tientallen gevallen van mogelijke verkiezingsfraude geconstateerd, zoals het te laat openen van een stembureau, het verwijderen van mensen van politieke partijen bij stemlokalen en het verspreiden van ongetekende of ongestempelde stembiljetten, om ze na afloop ongeldig te kunnen verklaren.
Santokhi sprak nog voor het sluiten van de stembureaus van de slechtste verkiezingen die ooit in in Suriname zijn gehouden. Hij riep de regering op erop toe te zien dat alle fraudegevallen onmiddellijk worden onderzocht.
Correspondent Nina Jurna volgt de verkiezingen vanuit Brazilië omdat ze er vanwege het gesloten luchtruim niet naartoe kan vliegen. Jurna zegt dat er ook veel zorgen bestaan over de stemmen van veel buitenlanders die kort voor de stembusgang de Surinaamse nationaliteit hebben gekregen, onder wie Haïtiaanse migranten.
"Er is heel veel angst voor fraude, dat deze mensen door de regering onder druk worden gezet om dan op de regeringspartij NDP te stemmen. Een heel typisch voorbeeld was dat op een gegeven moment vijf bussen vol met Haïtianen naar een bepaald district zijn gereden, begeleid door militairen."
Volgens de peilingen stevent regeringspartij NDP van president Bouterse af op een stevig verlies en wint de VHP van Santokhi.
Jurna zei rond 06.15 uur Nederlandse tijd dat de eerste uitslagen die online te zien zijn duidelijk laten zien dat de VHP "toch wel behoorlijk scoort bij verschillende stemlokalen". Voor een completer beeld moeten we nog wachten, zegt Jurna. Halverwege de ochtend wordt meer duidelijkheid verwacht.