De A16 in Noord-Brabant bij knooppunt Galder is door een ongeluk afgesloten. Volgens Rijkswaterstaat blijft de weg in de richting van Antwerpen naar Breda nog tot vannacht 03.00 uur dicht.
Aan het einde van de middag gebeurde daar een ongeluk met twee vrachtwagens. Een van de vrachtwagens vervoerde gevaarlijke stoffen. "Die mag niet versleept worden", zegt een woordvoerder van Rijkswaterstaat tegen Omroep Brabant. "De lading moet worden overgepompt naar een andere tankwagen."
Het verkeer kan via de vluchtstrook passeren. Omrijden kan ook via Bergen op Zoom of de A12, A4 en A58.
Eerder vandaag was ook de andere rijbaan van de A16, in zuidelijke richting, urenlang gesloten. Daar waren meerdere vrachtwagens gebotst. Bij dat ongeval bij knooppunt Princeville raakten twee chauffeurs gewond. De weg werd om 19,45 uur weer vrijgegeven.