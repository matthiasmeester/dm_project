Literair recensent Arjan Peters van de Volkskrant is op non-actief gezet, schrijft NRC. Volgens NRC heeft de Volkskrant dat laten weten aan betrokkenen. De Volkskrant is niet bereikbaar voor commentaar.
De 57-jarige Peters schrijft al 28 jaar voor de Volkskrant en geldt als een van de meest gezaghebbende critici van Nederland. Volgens NRC doet de Volkskrant al enkele maanden onderzoek naar hem, vanwege geruchten dat hij voorafgaand aan een recensie persoonlijk contact zou zoeken met schrijfsters. Dat is ongebruikelijk, omdat bij recensies oordeelsvorming liefst onafhankelijk tot stand komt.
Directe aanleiding voor het onderzoek is volgens NRC een uitspraak van schrijfster Maartje Wortel in een Volkskrant-artikel. Zij zei op 4 maart dat een vriendin van haar 's nachts een bericht had ontvangen van een gezaghebbend recensent. "Ik ga je recenseren, zullen we morgen lunchen?", zou in dat bericht hebben gestaan. Wortel noemde dat "nog net geen #MeToo".
Het artikel werd online gepubliceerd, maar in het stuk dat de Volkskrant de volgende dag afdrukte, ontbraken de betreffende zinnen. Later werd de passage ook online verwijderd, met de redactionele toelichting: "Sommige citaten zijn verwijderd omdat we ze niet konden verifiÃ«ren."
Verschillende auteurs hebben tegenover NRC bevestigd dat ze na 4 maart zijn benaderd door de Volkskrant, om te vertellen over hun ervaringen met Arjan Peters.