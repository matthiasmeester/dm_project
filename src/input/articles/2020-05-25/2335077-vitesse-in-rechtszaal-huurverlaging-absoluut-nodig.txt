Vitesse verwacht door de coronacrisis een omzetdaling van 3,6 tot 6,9 miljoen euro, afhankelijk van hoelang de crisis duurt. Dat zei de advocaat van de Arnhemse voetbalclub vandaag in de rechtszaal. Vitesse stond daar tegenover Stadion Arnhem, de BV die het Gelredome verhuurt. Vitesse eist een huurverlaging, maar het stadion wil alleen uitstel van betaling geven.
Een deel van de financiële gevolgen gaat de club zelf dragen, zei advocaat David van Dijk. Er is voor 2 à 3 miljoen euro bespaard, onder meer door aflopende contracten niet te verlengen, een vacaturestop in te stellen en geen bonussen uit te keren.
Maar een huurverlaging is volgens Van Dijk noodzakelijk om de klap op te vangen. "De eigenaar van het stadion, Michael van de Kuit, staat in de Quote 500 ergens rond plek 288 en heeft wellicht meer kapitaal dan Vitesse", zei hij. Van de Kuit is grootaandeelhouder van vastgoedbeheerbedrijf Nedstede, waar Stadion Arnhem onder valt.
Het conflict tussen Vitesse en het Gelredome is een voorbeeld van de onderhandelingen die nu op veel meer plekken plaatsvinden. Ook horeca-uitbaters en winkeliers zijn de afgelopen maanden onderhandelingen aangegaan met hun huurbazen om de huur uit te stellen, te verlagen of kwijt te schelden vanwege de omzetdaling.
Volgens de advocaat van Stadion Arnhem, Derk van Geel, is niet bewezen dat Vitesse financieel zo fors in de problemen komt. De eigenaar van de voetbalclub, Valeri Oyf, heeft zich garant gesteld, dus financiële klappen kunnen op die manier worden opgevangen, zei Van Geel.
Volgens hem lijkt het erop dat Vitesse denkt: er is een garantstelling van de aandeelhouder, maar laten we eerst eens kijken wat we bij de verhuurder kunnen halen. De club stelde daartegenover dat Oyf geen partij is in de huurovereenkomst en dat hij ervan uitgaat dat Vitesse zijn eigen broek moet ophouden.
Vitesse zoekt net als veel andere profclubs naar een financiële oplossing voor het feit dat vanwege de coronacrisis niet mag worden gevoetbald. Dat betekent geen inkomsten uit het stadion van onder meer de kaartverkoop en de horeca. De huur loopt ondertussen wel door. Die is in het geval van Vitesse zo'n anderhalve ton per maand.
De Arnhemse club eindigde vorig seizoen diep in de rode cijfers. De club maakte 16 miljoen euro verlies. De Russische eigenaar Oyf gaf eerder de garantie af dat hij de club tot medio 2021 financieel zou steunen.
Volgende week dinsdag doet de rechter uitspraak.