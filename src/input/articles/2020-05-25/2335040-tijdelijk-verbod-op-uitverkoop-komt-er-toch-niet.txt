Winkeliers mogen met hun prijzen blijven stunten en korting geven. Het kabinet heeft besloten niet in te gaan op de wens van sommige winkeliers voor een tijdelijk verbod op de uitverkoop tot 1 juli. Juridisch blijkt dat lastig en onder ondernemers is er niet genoeg draagvlak voor zo'n verbod, laat het ministerie van Economische Zaken weten.
Vorige maand werd een petitie van twee Bredase kledingwinkels meer dan 6300 keer ondertekend. De ondertekenaars wilden met een verbod op de uitverkoop tot 1 juli kleine ondernemers beschermen tegen grote bedrijven die tijdens de coronacrisis gewoon open zijn en met prijzen stunten. De opstellers van de petitie kregen steun van een meerderheid in de Tweede Kamer.
Staatssecretaris Keijzer zegde daarop toe dat ze de mogelijkheden voor een tijdelijk verbod zou onderzoeken. Uit dat onderzoek is gebleken dat het juridisch niet mogelijk is om op korte termijn het verbod ook te laten gelden voor online-winkels. Daardoor zou het aantrekkelijker worden om online te winkelen en daarbij zijn fysieke winkels niet gebaat.
Bovendien bleek niet de hele sector hetzelfde te denken. Sommige ondernemers zien voordelen aan een verbod, maar andere juist vooral nadelen. Zo zijn er winkeliers die verwachten dat mensen hun aankopen zullen uitstellen tot 1 juli, terwijl ze juist nu omzet nodig hebben.
Het kabinet heeft daarom besloten af te zien van het verplichte uitstel van de uitverkoop. Het ministerie van Economische Zaken wijst erop dat ondernemers die in de problemen komen door de coronacrisis aanspraak kunnen maken op regelingen uit het noodpakket van het kabinet.
Tot 1984 kende Nederland een uitverkoopverbod. Alleen in januari en juli mochten spullen in de uitverkoop. In BelgiÃ« is dat nog steeds zo. Het idee is dat korting op die manier alleen een middel is om aan het einde van het seizoen overgebleven producten kwijt te raken. Sinds de wet is afgeschaft, kunnen winkeliers elke dag aan hun prijzen sleutelen.