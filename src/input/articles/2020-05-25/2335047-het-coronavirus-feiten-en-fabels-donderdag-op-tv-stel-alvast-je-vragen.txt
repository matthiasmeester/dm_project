Wanneer en waar kunnen we op vakantie? Hoe lang moet er nog worden thuisgewerkt? Wat weten we nu over het virus? Deze en veel meer vragen over het coronavirus komen donderdag aan bod in een extra NOS-programma na het Achtuurjournaal.
In Het coronavirus: feiten en fabels staan opnieuw de vragen van het publiek centraal. Presentatoren Winfried Baijens en Saïda Maggé leggen ze in de uitzending voor aan deskundigen.
In februari, maart en april maakte de NOS al drie soortgelijke uitzendingen. Toen werden er tienduizenden vragen ingestuurd door kijkers. Sinds de laatste uitzending op 28 april is er veel gebeurd. Zo zijn de basisscholen voorzichtig open en kunnen de kappers weer aan de slag.
Toch blijven er nog genoeg vragen over. Daarom kunnen kijkers opnieuw vragen insturen via coronavragen@nos.nl en via de sociale mediakanalen van de NOS: Facebook, Twitter en Instagram. Gebruik daarbij de hashtag #coronavragen.
Het coronavirus: feiten en fabels is donderdag om 20.30 uur te zien op NPO 1. De uitzending is met gebarentolk te zien op digitaal themakanaal NPO Nieuws; bij KPN te vinden op kanaal 43, bij Ziggo op kanaal 501, bij T-Mobile op kanaal 260 en online via NPO Start.
De uitzending is ook te bekijken via een livestream op NOS.nl en de NOS-app.