Met het huidige vooruitzicht dat sportscholen niet eerder dan 1 september weer open mogen, hebben veel abonnementhouders hun lidmaatschap bij een sportschool opgezegd. Veel sportscholen komen daardoor in zwaar weer. Deze week horen ze of de deuren toch al eerder mogen openen.
"De eerste maanden bleven redelijk stabiel, maar nu is de horizon te ver en haken ze af", zegt Ronald Wouters over de vertrekkende leden. Hij is directeur van NL Actief, een branchevereniging met duizend fitness- en yogascholen met in totaal zo'n drie miljoen aangesloten leden. "Als sportscholen niet eerder dan 1 september open mogen, verwacht ik dat de helft van de sportscholen zal omvallen."
Volgens Wouters hebben sommige sportscholen al zo'n 30 procent van de leden zien vertrekken. De mensen die nog wel aangesloten zijn hebben veelal een compensatieregeling gekregen, omdat er tijdelijk niet gesport kon worden. De branchevereniging verwacht dat het aantal faillissementen bij heropening in september gelijk zal stijgen.
De loonkosten zijn nu nog vanuit de Tijdelijke Noodmaatregel Overbrugging voor Werkgelegenheid (NOW-regeling) gedekt. De energiekosten zijn ook nog laag, maar zodra sportscholen weer open gaan schieten de kosten omhoog. "Schuldeisers melden zich, je zit met minder abonnementhouders en hoge huurkosten. Dat vreet weer aan je budget."
Ook Sportschooleigenaar Cees Arendse in het Noord-Brabantse Oosterhout maakt zich zorgen. "Ik vraag mij af of mensen tegen die tijd ook weer binnen d√∫rven sporten. Als we in het najaar een tweede golf krijgen, dan is het klaar voor de hele branche. Als we nu in juni open gaan, kunnen we nog wat reserves opbouwen."  Hij begrijpt de maatregelen in Nederland niet:
"In Duitsland mogen sportscholen wel open, daar hebben ze de airco's uitgezet en geven ze geen high-intensity-trainingen zoals spinning. Wij zitten hier ook juist boven op de gezondheid, we monitoren onze leden goed, passen ook onze lessen aan. Het is juist belangrijk voor de volksgezondheid dat we geen obesitas krijgen en weerstand opbouwen."
Fitnessketen BigGym wil de opening van sportscholen afdwingen via de rechter door een kort geding tegen de Staat, dat afgelopen woensdag diende. De landsadvocaat betoogde toen dat het opengooien van sportscholen en fitnesscentra te veel risico's met zich meebrengt. Er zou te weinig wetenschappelijk inzicht zijn in hoe besmettelijk hijgende en zwetende sporters in een afgesloten ruimte zijn door de aerosolen, minuscule druppels en deeltjes die in de lucht zweven.
De rechter wilde nog geen oordeel geven en eerst de ontwikkelingen deze week afwachten.
Premier Rutte zei eerder dat hij wil bekijken of een heropening van sportscholen eerder dan 1 september mogelijk is. De afgelopen twee weken voerde minister Van Rijn voor Medische Zorg gesprekken met sportscholen over de voorwaarden waarop dat kan, en welke aanvullende maatregelen zij moeten nemen.
Wouters: "Van Rijn wilde van ons weten hoe wij het aantal sporters binnen de muren van de sportschool kunnen reguleren. Vrijwel alle scholen werken met toegangspoortjes, waarop precies te zien is wie wanneer binnen is, dus dat kunnen we heel goed in de gaten houden."
De minister vroeg ook naar luchtverversingssystemen in de sportscholen in verband met mogelijke besmettingen via aerosolen. Hierop hebben de sportscholen het protocol verantwoord sporten op een aantal onderdelen verduidelijkt. "Een bepaald aantal type trainingen zal wellicht de komende tijd niet mogelijk zijn in een fitnessclub, maar individuele krachttraining, cardio en groepslessen als yoga hoeven volgens ons geen probleem te zijn."
Het Outbreak Management Team heeft zich over het protocol gebogen. Het kabinet wordt de komende dagen geadviseerd over een mogelijke eerdere openstelling.