Naast begraven, cremeren of je lichaam ter beschikking stellen aan de wetenschap kunnen mensen er in de toekomst mogelijk ook voor kiezen om na de dood hun lichaam te laten oplossen in een verwarmde vloeistof: alkalische hydrolyse. Deze methode wordt ook wel resomeren genoemd, vernoemd naar een Brits bedrijf dat de techniek al toepast in een vijftal Amerikaanse staten.
De Gezondheidsraad schrijft in een advies aan minister Ollongren van Binnenlandse Zaken dat dit uitvaartproces voldoet aan de eisen voor veiligheid, waardigheid en duurzaamheid. Wel zouden voor toelating de technische specificaties nog verder bekeken moeten worden.
Op basis van dit advies kan de Tweede Kamer beoordelen of ze deze methode willen opnemen in de uitvaartwet.
De uitvaartbranche pleit al jaren voor het toestaan van alkalische hydrolyse. "Het is duurzamer dan begraven of cremeren", zegt Sabrina Franken, directeur uitvaartverzorging van uitvaartonderneming Yarden in het NOS Radio 1 Journaal. "We willen mensen die optie graag bieden."
Het proces gebeurt in een cilinder. Het lichaam wordt in wollen lakens gewikkeld en gaat er zonder kist in. Het lichaam wordt vervolgens onder hoge druk in water met de chemische stof alkali opgelost. De botten blijven over. "Die worden daarna gedroogd", zegt Franken. "Daarmee krijg je een mooi natuurlijk poeder dat weer begraven kan worden of aan de nabestaanden mee kan worden gegeven."
Volgens Franken is dit duurzamer dan cremeren omdat de as die overblijft veel zuiverder is. "Er zit geen kist in en geen andere zaken. Daarnaast wordt in vergelijking met cremeren maar de helft aan gas verbruikt bij het opwarmen van het water. En het water dat overblijft wordt aan de natuur teruggegeven." Het overgebleven water wordt aan het einde van het proces met zuur vermengd. Daardoor is het het water weer volledig neutraal en steriel. Ook zit er dan geen dna meer in. De kist die wordt gebruikt bij de uitvaartceremonie kan na het proces worden hergebruikt.
De Gezondheidsraad keek ook naar een andere techniek, het zogenaamde humaan composteren. Daarbij wordt het lichaam in koolstofrijk materiaal gelegd en door bacteriÃ«n afgebroken en omgezet in compost. In het advies aan de minister staat dat over deze manier van begraven nog te weinig informatie beschikbaar is om te kunnen beoordelen of het zou kunnen worden toegestaan.
Nu de gezondheidsraad een positief advies heeft uitgebracht over alkalische hydrolyse is het aan de politiek. "De apparaten bestaan al, die kunnen we zo bestellen", zegt uitvaartondernemer Franken. "Maar de wet moet eerst gewijzigd worden".
Eind 2018 kwam D66 al met een aantal voorstellen om de wet op de lijkbezorging aan te passen, waaronder ook het toestaan van de techniek van het oplossen van het lichaam. Die voorstellen zouden dit voorjaar in behandeling worden genomen maar dat is door de coronacrisis uitgesteld. "Als uitvaartbranche verwachten we dat het na de zomer alsnog behandeld zal worden in de Tweede Kamer en dat ook alkalische hydrolyse daarbij meegenomen wordt."
Eerder maakte NOS op 3 een video over verschillende duurzame uitvaartmogelijkheden: