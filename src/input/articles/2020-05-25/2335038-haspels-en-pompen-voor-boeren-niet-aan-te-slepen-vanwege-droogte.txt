Steeds meer boeren schaffen vanwege de droogte apparatuur aan om hun land te kunnen beregenen. De vraag is volgens RTV Noord zo groot dat er bijna geen haspels en pompen meer te krijgen zijn.
Nu het al wekenlang grotendeels droog is, staat het grondwaterpeil flink onder het normale niveau en de verwachting is dat dat de komende jaren vaker gaat gebeuren. Veel boeren die tot nu toe een loonwerker inschakelden om hun land te beregenen, besluiten daarom zelf materiaal te kopen. Het gaat om een vaak honderden meters lange slang op een haspel, een dieselpomp en een waterkanon.
"De vraag is zo groot dat die apparatuur niet of nauwelijks meer te koop is", zegt Roelof Woering van Otto Barkhuis Mechanisatie in Musselkanaal. "In principe zijn wij uitverkocht. We moeten nog één machine uitleveren en dan zijn we klaar. Misschien staat er bij andere bedrijven ergens nog wat op voorraad, maar de meeste haspels draaien nu wel."
De kosten voor de apparatuur kunnen oplopen tot ongeveer een ton. Hendrik Luth uit Wedde kiest voor een andere, duurzamere aanpak om zijn land vochtig te houden. Hij haalt het water uit een zeventig meter diepe bron bij zijn boerderij.
Het water wordt met hoge druk in een ondergronds leidingenstelsel geperst, dat hij zelf heeft aangelegd. Verspreid over zijn land zijn er zeventien punten waar hij de haspel met het waterkanon kan aansluiten. Op die manier kan hij vijftig hectare land beregenen. De installatie draait op de stroom van honderd zonnepanelen op het dak van zijn schuur.
"De stroom die ik nodig heb, is de helft goedkoper dan de diesel waarop een pomp draait", zegt Luth. "En het is veel beter voor het milieu. Ze zijn hier zelfs al uit de Flevopolder komen kijken hoe ik dat doe. Meestal lopen ze daar voorop met nieuwe ontwikkelingen, maar in dit geval dus niet."
De boer uit Wedde heeft als voordeel dat zijn land compact rond zijn boerderij ligt. Het aansluitpunt voor de stroom heeft hij zelf kunnen aanleggen. Maar andere boeren die dit eventueel willen, zijn afhankelijk van een stroompunt dat door netbeheerder Enexis in het land moet worden gemaakt.
"En dat is duur", zegt Luth. "Het vastrecht dat je moet betalen, is hoog en dat voor een voorziening die je niet vaak gebruikt."
Hij is daarom samen met Enexis en boerenorganisatie LTO aan het onderzoeken of het mogelijk is betaalbare aansluitpunten te maken. "Er is veel vraag naar. De helft op brandstofkosten besparen is natuurlijk wel een dingetje."
Waterschap Noorderzijlvest voert zoet water aan uit het IJsselmeer. "Dat verdelen we via Friesland over Drenthe en Groningen", zegt een woordvoerder. Andere waterschappen verdelen zoet water over andere delen. "Dat gebeurt altijd, in meer of mindere mate. Momenteel zitten we op ongeveer de helft van de maximale capaciteit om water in te laten."
"We hebben hier nog geen beregeningsverboden. Als waterschap willen we graag weten dat boeren een waterkanon willen gaan gebruiken, want dat heeft invloed op het waterpeil. Wij kijken dan of we daarop kunnen anticiperen. De neerslagtekorten in andere delen van het land zijn groter,"