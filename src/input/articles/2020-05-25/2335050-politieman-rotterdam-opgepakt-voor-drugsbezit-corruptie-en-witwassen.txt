De politie heeft een politieman van de eenheid Rotterdam opgepakt. De 30-jarige man wordt verdacht van drugsbezit, schending van het ambtsgeheim, ambtelijke corruptie en witwassen. Hij werkte in Rotterdam als hoofdagent, een rang tussen agent en brigadier.
Bij de politie kwam informatie binnen dat een agent informatie zou lekken. Daarop is een onderzoek ingesteld en vrijdag werd de man aangehouden. Vandaag is bepaald dat hij nog zeker veertien dagen vastzit, meldt het Openbaar Ministerie.