Goedemorgen! In Den Haag buigt de rechter zich vandaag over de uitrol van het 5G-netwerk. En in Duitsland komt de hoogste rechter met een uitspraak in een zaak over door Volkswagen verkochte sjoemelauto's. 
Vandaag wisselen zon en stapelwolken elkaar af met de meeste zon in de kustgebieden. Het wordt 17 tot 22 graden bij een overwegend matige noordwestelijke wind. De rest van de week blijft het droog en vrij zonnig lenteweer met maxima tussen 20 en 25 graden. Langs de kust is het echter regelmatig enkele graden koeler door wind van zee.
Moet je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
Er is verwarring ontstaan over het wel of niet doorgaan van de verkiezingen in Suriname vandaag. De krant de Ware Tijd meldde gisteravond dat de verkiezingen mogelijk op de valreep worden uitgesteld. Maar president Bouterse zegt dat daar geen sprake van is.
Er zou druk op Bouterse zijn uitgeoefend vanwege de situatie aan de oostgrens met Frans-Guyana. Volgens de krant steken mensen met bootjes illegaal de grens over en wordt er "weerstand geboden" tegen militairen en politieagenten die hen proberen tegen te houden. Het zou gaan om aanhangers van de oppositie die in Suriname staan geregistreerd, maar in Frans-Guyana wonen en die vandaag willen stemmen.
Alleen als het crisisteam problemen rapporteert door het oversteken van de grens, kunnen er volgens Bouterse nog "drastische maatregelen" worden genomen.
In Nieuw-Zeeland is vanochtend vroeg een aardbeving geweest. Die had een kracht van 5,6 en heeft voor zover bekend niet geleid tot gewonden of grote schade. De aardbeving gebeurde midden in een tv-interview van premier Jacinda Ardern.
Vanuit het parlementsgebouw in de hoofdstad Wellington sprak Ardern via een videoverbinding met het programma Newshub, toen de grond begon te schudden. "We hebben hier een kleine aardbeving, Ryan", zei ze rustig tegen de presentator.
Fijne maandag!