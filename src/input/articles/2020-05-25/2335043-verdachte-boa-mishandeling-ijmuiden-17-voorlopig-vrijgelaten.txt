Een 17-jarige jongen die op Hemelvaartsdag betrokken zou zijn geweest bij de mishandeling van een buitengewoon opsporingsambtenaar in IJmuiden is onder voorwaarden vrijgelaten. Wel wordt hij nog steeds verdacht van openlijke geweldpleging en mishandeling, bevestigt een woordvoerder van de rechtbank Noord-Holland.
De jongen uit IJmuiden hoorde bij een groep jongeren die donderdagmiddag een aantal boa's sloegen en bespuugden. Een handhaver moest met gezichtsletsel naar het ziekenhuis.
Het incident speelde zich af nadat een van de jongeren vanaf de pier de zee in was gesprongen. Hij werd hierop aangesproken en moest zich legitimeren. De jongen wist zich los te rukken en ging er met zijn groep vandoor. De handhavers gingen hen achterna en werden toen belaagd op 't Kwelderpad, een paadje richting het strand.
De gealarmeerde politie pakte ter plaatse twee jongeren op, behalve de nu vrijgelaten jongen ook een meisje van 17 uit IJmuiden. Zij werd zaterdag vrijgelaten en is ook nog steeds verdachte. De precieze rol van de twee wordt nog onderzocht. Het OM sluit niet uit dat er meer arrestaties volgen.
Beelden van de mishandeling werden verspreid via sociale media:
Naar aanleiding van wat er in IJmuiden is gebeurd gaan boa's morgen en op 1 juni demonstreren. Ze vinden dat er meer aandacht moet zijn voor het gebrek aan uitrusting waarmee de handhavers zichzelf kunnen verdedigen. 