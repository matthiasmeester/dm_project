In Nieuw-Zeeland is vanochtend vroeg een aardbeving geweest. Die had een kracht van 5,6 en heeft voor zover bekend niet geleid tot gewonden of grote schade. Wel gebeurde het op een opvallend moment: midden in een tv-interview van premier Jacinda Ardern.
Vanuit het parlementsgebouw in de hoofdstad Wellington sprak Ardern via een videoverbinding met het programma Newshub, toen de grond begon te schudden.
"We hebben hier een klein aardbevinkje, Ryan", zei ze tegen de presentator:
De premier bleef opvallend kalm: "Als je achter me dingen ziet bewegen, de Beehive (de naam van het parlementsgebouw, red.) beweegt een beetje meer dan normaal."
Nadat de aardbeving was gestopt, zei Ardern dat alles in orde was. "Er hangen geen lampen boven me. Het lijkt erop dat ik in een stevig gebouw sta."
Ook buiten de Beehive viel de paniek mee. Wel werd het treinverkeer tijdelijk stilgelegd en in supermarkten werden de producten in de schappen flink door elkaar geschud.
In Nieuw-Zeeland zijn geregeld aardbevingen. In 2011 vielen bij een zware beving in Christchurch 185 doden.