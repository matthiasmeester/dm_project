De Noord-Indiase miljoenenstad Jaipur wordt belaagd door sprinkhanen. Op sociale media circuleren beelden van de zwermen vliegende insecten, die na buurland Pakistan inmiddels ook de noordelijke deelstaten van India hebben bereikt.
Onder meer Punjab, Haryana en Madhya Pradesh kampen volgens de landelijke autoriteiten met de sprinkhanenplaag. Maar deelstaat Rajastan lijkt het zwaarst getroffen. Jaipur is de hoofdstad en daar streken de gevleugelde sprinkhanen vandaag massaal neer:
Op het platteland vreten de sprinkhanen zich vol aan de gewassen. De autoriteiten bestrijden de plaag met pesticiden, maar gezien de enorme schaal is het de vraag of dat voldoende is.
De Voedsel- en Landbouworganisatie van de VN (FAO) waarschuwt dat de sprinkhanen een gevaar vormen voor India's voedselvoorzieningen. Het is de ergste sprinkhanenplaag in het land in 26 jaar tijd, zegt een specialist van de FAO tegen het Indiase persbureau PTI.
Grote zwermen insecten zorgen dit jaar al voor grote problemen in Pakistan, maar ook in het Midden-Oosten en Oost-Afrika. In de meest kwetsbare landen kunnen volgens de FAO miljoenen mensen eind 2020 afhankelijke zijn van voedselhulp.
Woestijnsprinkhanen kunnen zwermen vormen van 150 miljoen individuen per vierkante kilometer. Zo'n collectief kan dagelijks evenveel voedsel eten als 35.000 mensen, schrijft de VN. 
Vanwege extreme weersomstandigheden zijn er dit jaar extra veel sprinkhanen. Volgens deskundigen speelt het veranderende klimaat daarin een cruciale rol. 