In Nederland is er zeer waarschijnlijk sprake van een tweede besmetting van een nerts op een mens. Dat heeft minister Schouten laten weten in een brief aan de Tweede Kamer. Verder kondigt zij aan dat er nog deze week maatregelen worden genomen bij nertsenfokkerijen, op basis van bevindingen van veterinair experts. "Alle denkbare maatregelen zullen daarbij worden overwogen."
Dierenartsen hebben in een brandbrief kritiek geuit op de aanpak van de minister tot nu toe, meldt het Brabants Dagblad. Zij vinden dat zij te stellig heeft gezegd dat het besmettingsrisico met corona op nertsenfokkerijen verwaarloosbaar is.
Op sommige bedrijven zijn mogelijk drastische maatregelen als ruiming nodig om de verspreiding van het virus tegen te gaan, schrijven de dierenartsen. Nertsenhouders delen de kritiek.
De dierenartsen zijn kritisch op de onderzoeken naar het besmettingsgevaar voor de omgeving en op de "geruststellende" berichten vanuit het ministerie.
Minister Schouten zei eerder dat ruimen van de bedrijven vooralsnog niet nodig is, omdat ze eerst wil kijken naar andere maatregelen. Ook zei ze dat het virus niet in lucht buiten de stallen hangt.
Deze week worden de uitslagen van veterinair epidemiologisch onderzoek verwacht, zegt Schouten. Dat is gedaan op drie locaties waar nertsen worden gefokt en waar mogelijk een besmetting van dier op mens heeft plaatsgevonden.
De belangrijkste onderzoeksvragen zijn of het virus met de genomen beschermingsmaatregelen vanzelf zal uitdoven of niet. Ook wordt gekeken naar risico's voor de volksgezondheid.
De dierenartsen zien dat somber in en vragen zich in hun brief aan Schouten af of die niet groter zullen worden. In nertsenfokkerijen worden nu veel nertsen geboren, waardoor het aantal dieren in korte tijd vervijfvoudigt.
Vooral de situatie in Deurne baart de dierenartsen zorgen. Een nertsenhouder in die plaats is besmet met het coronavirus, net als zijn vrouw en dochter. De nertsenfokker gaat ervan uit dat hij door zijn dieren besmet is.
De fokker uit Deurne zou herhaaldelijk hebben aangedrongen op een onderzoek naar besmettingen op zijn bedrijf. Een groot aantal dieren was benauwd en is doodgegaan. "De ziekte verloopt hier niet zo mild als bij de eerste bedrijven, maar daar lees ik niets over terug in Kamerbrieven of persberichten. Mijn bedrijf krijgt nauwelijks aandacht. Dat vind ik zeer kwalijk", zegt hij in het Brabants Dagblad.
Volgens de fokker leeft hij elke dag in angst. "Ik lig er letterlijk 's nachts wakker van. Ik draag bescherming, maar word bij de dieren telkens blootgesteld aan het virus. Wat zijn de risico's voor mijn gezin? Voor de volksgezondheid? Ik geloof de overheid als ze zegt dat er nu buiten de bedrijven een verwaarloosbaar risico is, maar hoe ontwikkelt zich dat in de komende maanden?"
Schouten bevestigt vandaag dat deze fokker waarschijnlijk het tweede geval is waar sprake is van besmetting van dier op mens. Dat wordt geconcludeerd uit onderzoek naar de genetische stamboom van de aangetroffen virussen.
Het gevonden virus bij de besmette mensen op de twee nertsbedrijven is genetisch niet hetzelfde als het bekende coronavirus in de omgeving van de bedrijven en de rest van Nederland. "Dit ondersteunt de conclusie dat het aannemelijk is dat er sprake is van een besmetting van nerts op mens", concludeert de minister.