De moeder van premier Rutte is op 96-jarige leeftijd overleden. Dat gebeurde op woensdag 13 mei, afgelopen vrijdag is ze begraven.
"Wij hebben in familiekring afscheid van haar genomen en hopen dit grote gemis de komende tijd in alle rust met elkaar te kunnen verwerken", laat Rutte weten.
Mieke Rutte-Dilling woonde al een paar jaar in een verzorgingstehuis in Den Haag, vlak bij het appartement van Rutte. "Naast het grote verdriet en alle dierbare herinneringen overheerst bij mijn familie en mij ook een gevoel van dankbaarheid dat wij haar zo lang bij ons mochten hebben."
In het verzorgingstehuis werd vorige maand corona vastgesteld bij enkele bewoners. Ruttes moeder is niet aan de gevolgen van corona overleden. De vader van Rutte overleed eind jaren 80.