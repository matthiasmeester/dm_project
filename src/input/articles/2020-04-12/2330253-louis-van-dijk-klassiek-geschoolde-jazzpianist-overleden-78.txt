De pianist Louis van Dijk, bekend van onder meer de Gevleugelde Vrienden, is overleden. In 2017 werd bekend dat Van Dijk aan alzheimer leed. Dit weekend overleed hij. Louis van Dijk was 78 jaar.
Van Dijk genoot veel bekendheid met het trio Louis van Dijk en werkte jarenlang samen met Ramses Shaffy en Liesbeth List in het ensemble Shaffy Chantant. In latere jaren trad hij vaak op met Pim Jacobs en Pieter van Vollenhoven onder de naam Gevleugelde Vrienden.
Naam: Arnold Ludwig (Louis) van Dijk
Geboortedatum: 27 november 1941
Geboorteplaats: Amsterdam
Van Dijk was thuis in zowel jazz als het klassieke repertoire. Dat kwam hem vaak op zure recensies te staan van jazz-recensenten, door hemzelf 'jazzpolitie' genoemd, die het hem kwalijk namen dat hij zich met andere genres inliet.
Van Dijk, zoon van een koster, leerde het orgel in de kerk kennen. Hij studeerde piano en orgel aan het Amsterdams Conservatorium. Hij studeerde cum laude af voor klassieke piano, maar raakte al tijdens zijn studie gefascineerd door jazzmuziek. Hij richtte zijn eigen jazz-trio op, waarmee hij in 1961 het Loosdrechts Jazz Concours won.
Ook trad hij toen al op als begeleider en muzikale rechterhand van Ramses Shaffy en Liesbeth List. In een interview in Trouw blikte hij in 2001 terug op die periode: "Tot diep in de nacht in de Bamboebar, waar ik boven woonde. Op het laatst had ik dan zoveel whisky's op dat de barkeeper me op bed legde... Ik kan niet uitleggen hoe groot de bevrijding was die ik voelde, daar op die kamer met m'n piano en m'n aladinkacheltje. Die heerlijke periode met Ramses, de goeroe van de vrijheid. Maar in die verrukkelijke chaos heb ik toch mijn solistendiploma op het conservatorium gehaald. Daar ben ik altijd nog trots op."
Na zijn afstuderen bleef hij samen met bassist Jacques Schols en drummer John Engels optreden met zijn trio. Ze namen regelmatig platen op. Midden jaren 70 viel het trio uiteen en beëindigde Van Dijk ook de samenwerking met Ramses Shaffy die door zijn roekeloze levensstijl steeds minder betrouwbaar was geworden.
Hij was vaker in theaters en concertzalen te vinden waar hij optrad met tal van muzikanten uit diverse disciplines, zoals Rita Reys, Daniël Wayenberg, Pim Jacobs, Dizzy Gillespie, Jean 'Toots' Thielemans en Thijs van Leer.
Pianist Cor Bakker, werkte jarenlang samen met Van Dijk: "Hij was een enorm voorbeeld voor mij. Ik heb ontzettend veel aan Louis te danken. Als jongetje van 11 was ik al fan van hem, op 17-jarige leeftijd mocht ik voor hem voorspelen en daarna hebben we 25 jaar samengewerkt. Hij is een echte leermeester voor mij geweest", zegt Bakker.
Bakker vertelt wat Van Dijks pianospel zo uitzonderlijk maakte:
Volgens Bakker was van Dijk een geliefde man in de muziekwereld. "Hij was naast een geweldige pianist, ook een lief mens. Iemand met veel humor. Ik heb hem nooit naar of chagrijnig meegemaakt."
Met de Gevleugelde Vrienden, een pianotrio met Pim Jacobs en Pieter van Vollenhoven, trok hij veel publiek. Ook trad hij samen met zijn dochter op, SBS6-presentatrice Selma van Dijk, die viool speelde en zong terwijl hij haar op de piano begeleidde.
Louis van Dijk werd in 2000 benoemd tot Ridder in de Orde van de Nederlandse Leeuw en ontving in 2006 een Gouden Harp. In 2011 ontving hij uit handen van pianist en goede vriend Pieter van Vollenhoven de Gerrit den Braber Muzeprijs en in 2014 werd hij de eerste ontvanger van de Louis van Dijk Jazz Award die sindsdien jaarlijks wordt uitgereikt door het Conservatorium Amsterdam aan talentvolle jazzmuzikanten.
Van Dijk deed de laatste jaren geen lange theatertournees meer, maar maakte een uitzondering voor pianist Cor Bakker met wie hij in het voorjaar van 2015 langs de theaters trok.
Dat jaar kwam ook het fameuze trio weer bijeen om in het Bimhuis de tachtigste verjaardag van John Engels te vieren. Later volgden nog enkele optredens.