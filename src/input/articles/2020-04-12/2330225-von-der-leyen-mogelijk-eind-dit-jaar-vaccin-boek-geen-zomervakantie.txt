De voorzitter van de Europese Commissie, Ursula von der Leyen verwacht dat er aan het einde van dit jaar een coronavaccin ligt. Ze denkt dat ouderen in verzorgingshuizen en risicogroepen tot die tijd in isolatie blijven, zegt ze in de Duitse krant Bild am Sonntag.
Mensen kunnen volgens haar beter geen zomervakantie boeken. "Niemand kan op dit moment betrouwbare voorspellingen doen voor juli en augustus", zegt Von der Leyen.
Meerdere wetenschappers in de EU werken op dit moment hard aan de ontwikkeling van een vaccin. Volgens Von der Leyen kan er binnenkort worden gestart met klinische tests. Op dit moment zijn er gesprekken met farmaceuten om een vaccin snel in te kunnen zetten wanneer het beschikbaar is, zegt ze.
Von der Leyen verwacht ook dat ouderen in verzorgingshuizen niet bezocht kunnen worden zolang er geen vaccin is. "Ik weet dat dat moeilijk is, maar het gaat om mensenlevens. We moeten gedisciplineerd blijven en heel geduldig zijn", zegt ze. "We zullen maandenlang moeten leren leven met het virus, waarschijnlijk tot volgend jaar."
Wel denkt de commissievoorzitter dat scholen en kinderdagverblijven na een tijd weer open kunnen. "Kinderen en jongeren zullen eerder meer bewegingsvrijheid hebben dan ouderen en mensen met onderliggende ziekten."
Het gaat om verwachtingen en adviezen van de EC-voorzitter. EU-landen bepalen zelf hun beleid. In Nederland adviseert de regering in nauw overleg met het RIVM over het bezoeken van ouderen; ook besluiten over de heropening van scholen en kinderopvang worden in Den Haag genomen.