Vanuit de Sint-Pietersbasiliek in Vaticaanstad heeft paus Franciscus de zegen urbi et orbi, voor de stad Rome en de wereld, uitgesproken.
Vanwege de coronacrisis zag het traditionele moment op Eerste Paasdag er anders uit. Zo stond Franciscus niet op het bordes voor de Sint-Pieter voor het oog van duizenden mensen, maar bleef hij in de basiliek zelf. De Sint-Pieter was gevuld met enkele gelovigen, zangers en wat ondersteunend personeel.
Franciscus benadrukte dat landen solidair met elkaar moeten zijn bij de aanpak van het coronavirus. Hij riep op tot het verlichten van internationale sancties, het kwijtschelden van schulden van arme landen en tot wapenstilstanden in conflictgebieden.
Ook waarschuwde hij dat de Europese Unie uit elkaar kan vallen als er geen oplossingen worden gevonden om EU-landen te helpen met het herstellen van de schade als gevolg van de coronamaatregelen.
Gisteren hield de paus in een bijna lege Sint-Pieter de paaswake. Daar vergeleek hij het bijbelverhaal over de dood van Jezus met de coronacrisis. "Toen kreeg men ook te maken met een onverwachte tragedie die zich plotseling voltrok", zei hij.
Franciscus vroeg gelovigen een zaadje van hoop te planten, "met een kleine daad van zorg, liefde of gebed".
De urbi et orbi wordt normaal alleen uitgesproken met Kerst, Pasen en na de verkiezing van een nieuwe paus. Eind maart werd er vanwege de coronacrisis een uitzondering gemaakt.
Op 27 maart sprak de paus voor een leeg Sint-Pietersplein zijn zegen uit over de stad Rome en de wereld: 