Terwijl in veel Europese landen lege straten en dichte winkels het nieuwe normaal zijn geworden, heeft een aantal landen aangekondigd dat de coronamaatregelen wat versoepeld worden. In Nederland wordt in de week voor 28 april over een eventuele versoepeling beslist. 
Oostenrijk was maandag het eerste EU-land dat een stapsgewijze versoepeling aankondigde van de in dat land zeer strenge lockdown. Bondskanselier Kurz presenteerde een plan voor de voorzichtige 'wederopstanding' van het land na Pasen. "Vanaf dinsdag mogen eerst winkels kleiner dan 400 vierkante meter weer open", vertelt correspondent Judith van de Hulsbeek. "Twee weken daarna volgen alle andere winkels, winkelcentra en kappers. Hotels en restaurants volgen op z'n vroegst pas halverwege mei."
De correspondent benadrukt wel dat de Oostenrijkers niet veel meer vrijheid krijgen om af te spreken. "Mensen moeten nog steeds thuisblijven en mogen alleen voor boodschappen of andere noodzakelijke uitstapjes de deur uit. Scholen blijven gesloten tot half mei en evenementen zijn tot eind juni verboden. En de mondkapjes-plicht die er nu al in supermarkten is, wordt uitgebreid naar de andere winkels en het openbaar vervoer."
Ook in Tsjechië worden de maatregelen stap voor stap versoepeld. Zo zijn sporten waarbij het contact met anderen vermeden wordt weer toegestaan, zoals hardlopen en fietsen. Ook zijn sinds deze week de bouwmarkten weer open. Meer winkels volgen na het paasweekend. Bovendien mogen burgers na Pasen het land weer verlaten. Hiervoor moeten ze dan wel een goede reden hebben en bij terugkeer moeten ze twee weken in quarantaine.
In Duitsland is nog geen versoepeling aangekondigd, maar wordt er wel al volop over gediscussieerd. "De minister-president van Noordrijn-Westfalen staat te trappelen", zegt Van de Hulsbeek. "Hij wil graag een begin maken aan de versoepeling van de maatregelen." Ook hebben verschillende economen zich al over een stappenplan gebogen. "Zij hopen vooral dat de motor van de Duitse industrie, de autobranche, weer aangeslingerd kan worden."
In de regio Heinsberg wordt op dit moment een groot onderzoek gedaan om te kijken welke maatregelen zin hebben en welke niet:
Bondskanselier Merkel trapt op dit moment vooral nog op de rem. "Wat we nu hebben bereikt, is ook heel snel weer tenietgedaan", zei ze in haar jaarlijkse paastoespraak. "Deze epidemie verdwijnt pas als we een vaccin hebben."
Denemarken doet na Pasen wel een stap richting het 'oude normaal'. Woensdag gaan daar de kinderdagverblijven en scholen voor kinderen tot en met de vijfde klas weer open. Het is de bedoeling dat ouders hierdoor weer naar hun werk kunnen.
"Nu het goed lijkt te gaan, wil het land voorzichtig stap voor stap de maatregelen versoepelen", vertelt correspondent Rolien Créton. Er is nog wel een voorbehoud, benadrukt ze. "De regering zegt dat ze de maatregelen zo weer terugdraait als er dit paasweekend te veel mensen bijeenkomen."
De Denen moeten aan social distancing blijven doen en bijeenkomsten met meer dan tien personen blijven verboden. Ook blijven de restaurants, bars en cafés voorlopig nog dicht.
In Noorwegen is een soortgelijke versoepeling te zien. "Net als de burgers in Denemarken hebben de Noren zich erg goed aan de maatregelen gehouden", vertelt Créton. "Daarom willen ze nu gaan versoepelen." In het land gaan de scholen in de week van 20 april weer open en mogen de inwoners ook weer naar hun vakantiehuizen reizen. Wel moet er nog zo veel mogelijk vanuit huis gewerkt worden.
Ook in Italië en Spanje, de twee zwaarst getroffen Europese landen, wordt de discussie over het versoepelen van de maatregelen gevoerd. De Italianen hoopten dat de maatregelen vorige week al versoepeld zouden worden, maar premier Conte heeft de lockdown vrijdag verlengd tot en met 3 mei. Wel gaan boekhandels, babywinkels en hout- en papierbedrijven na het weekend weer open.
In Spanje gaan na Pasen niet-essentiële bedrijven weer open, zoals fabrieken en bouwplaatsen. Restaurants, cafés en kappers blijven voorlopig dicht en de noodtoestand blijft gelden tot 26 april, wat betekent dat de de Spanjaarden voorlopig nog thuiszitten. Scholen, parken en stranden blijven gesloten.
"Er is nog geen teken dat daar snel verandering in komt", vertelt correspondent Rop Zoutberg. "De denkwijze van de regering is dat je pas kunt overgaan op echte versoepeling als 60 procent van de bevolking het virus op de een of andere manier heeft gehad en zo ver is het nog niet. Deskundigen gaan ervan uit dat pas 15 procent van de bevolking met het virus te maken heeft gehad."