In Bangladesh is een van de moordenaars van de stichter van het land geëxecuteerd. Sheikh Mujibur Rahman kwam in 1975 om bij een militaire coup waar ook de terdoodveroordeelde Abdul Majed bij was betrokken. Majed wist jarenlang uit handen van justitie te blijven.
Mujibur Rahman was de eerste president van het land toen Bangladesh in 1972 onafhankelijk was geworden van Pakistan. Hij werd drie jaar later met een groot deel van zijn gezin vermoord.
De coupplegers werd lange tijd de hand boven het hoofd gehouden door opeenvolgende regimes in Bangladesh. Maar toen Rahmans dochter Sheikh Hasina in 1996 als premier aantrad, maakte ze korte metten met een wet die de moordenaars van haar vader beschermde tegen vervolging. 
Majed zocht vervolgens naar verluidt zijn toevlucht in buurland India. Hij werd afgelopen dinsdag in Dhaka, de hoofdstad van Bangladesh, opgepakt.
Een rechtbank had hem in 1998 ter dood veroordeeld voor zijn aandeel in de moordpartij. Die straf werd in 2009 bevestigd door het Hooggerechtshof. Majed kon daarom kort na zijn arrestatie worden opgehangen.
In 2010 waren al vijf andere coupplegers geëxecuteerd. Vier betrokkenen zijn nog op vrije voeten.