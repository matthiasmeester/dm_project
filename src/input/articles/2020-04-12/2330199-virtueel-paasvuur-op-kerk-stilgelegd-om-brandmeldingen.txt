Een virtueel paasvuur op de Sint-Petrusbasiliek in Oirschot is afgelopen avond iets eerder uitgezet, omdat er veel alarmtelefoontjes bij de brandweer binnenkwamen. Omdat de meldkamer overbelast dreigde te raken, werd de lichtshow afgebroken.
Met lichten en rookeffecten werd het paasvuur gesimuleerd op de toren van de kerk in het midden van de Brabantse plaats, terwijl op het carillon vrolijke paasmelodieÃ«n werden gespeeld. "Omdat we geen diensten kunnen houden vanwege de coronacrisis, wilden we op deze manier toch laten zien dat we als kerk licht brengen in een donkere periode", zegt diaken Wilfred van Nunen.
Zo zag het virtuele paasvuur eruit:
Van Nunen zegt dat de lichtshow was overlegd met de brandweer en aangekondigd met krantenadvertenties, op sociale media en de parochiewebsite. Volgens hem genoten veel omwonenden op gepaste afstand van de muziek en het schouwspel.
"Maar met name automobilisten op de A58 zagen het vuur op de toren en wisten niet wat er aan de hand was. Doordat er veelvuldig werd gemeld, dreigde de meldkamer overbelast te raken." 
"Ik werd gebeld door de brandweer toen het net begonnen was, dat er al veel meldingen kwamen. Het rookeffect maakte het levensecht. We hebben toen de rook getemperd, maar later verzocht de brandweer toch ook de lampen uit te doen." Volgens Van Nunen moesten veel bellers denken aan de brand in de Notre Dame. 
Hoewel het paasvuur na anderhalf uur werd uitgezet, een half uur eerder dan gepland, denkt Van Nunen dat toch veel mensen ervan genoten hebben. "Ik denk dat er troost en moed uit werd geput. Mensen kwamen echt speciaal even naar buiten om het te zien en horen."