Ook op de Balkan is er een groot tekort aan beschermingsmiddelen tegen het coronavirus. Maar EU-landen mogen geen mondkapjes exporteren naar landen buiten de Europese Unie.
Net als elders in Europa doen de Balkanlanden wat ze kunnen om de verspreiding van het coronavirus tegen te gaan. Dat doen ze met strengere maatregelen dan we in Nederland kennen. De meeste landen zitten in een totale lockdown, in combinatie met de afkondiging van de noodtoestand.
Dat Servië, Montenegro, Bosnië-Herzegovina, Kosovo, Noord-Macedonië en Albanië dit doen is niet gek. Wetende dat het gezondheidsstelsel in die landen slecht ontwikkeld is, laten ze niks aan het toeval over. Vliegvelden zijn potdicht, avondklokken ingesteld en zelfs mensen met milde symptomen worden geïsoleerd in leegstaande hallen.
Alsof de problemen nog niet groot genoeg waren, lopen de zogeheten Balkan Zes nu tegen iets anders aan. Ze mogen geen medische hulpmiddelen zoals mondkapjes importeren uit de Europese Unie. Nieuwe EU-regels verbieden het om de nu zo nodige spullen te exporteren naar niet-EU-landen. De lidstaten hebben alles wat ze produceren zelf nodig.
Maar voor de Balkanlanden, die al afhankelijk waren van import uit de EU, is het rampzalig. Reden voor onder andere Nikola Dimitrov, de minister van Buitenlandse Zaken in Noord-Macedonië, om de noodklok te luiden. Hij vraagt de Europese Commissie om de Balkan uit te sluiten van de restricties. "Dat zal een sterke boodschap van Europese solidariteit sturen naar onze bevolking".
Vorige maand voerde de EU deze exportrestricties in om te voorkomen dat andere landen grote hoeveelheden mondkapjes zouden opkopen. Maar het was ook een signaal van solidariteit tussen EU-landen onderling: niet ieder land voor zich, maar gezamenlijk zorgen dat er genoeg is voor iedereen.
Dimitrov en zijn Balkan-collega's voelen zich buitengesloten. De Europese solidariteit geldt blijkbaar niet voor hen. Ze zijn geen lidstaten, maar het is vooral wrang omdat Noord-Macedonië en Albanië een paar weken geleden wel zijn toegelaten als officiële kandidaat-lidstaten. Servië en Montenegro waren dat al langer.
Dus schreven de zes landen gezamenlijk een brief aan onder meer Josep Borrell, de buitenland-chef van de EU. Daarin bepleiten ze dat de Balkanregio, met in totaal maar 17 miljoen inwoners, echt niet zo'n grote druk op de Europese markt zal leggen. En smeken ze om een versoepeling van de exportregels.
Meer lezen over Europa? Neem dan een abonnement op onze wekelijke nieuwsbrief Brussel Inside, waarin de Europa-correspondenten van de NOS je bijpraten over de belangrijkste ontwikkelingen. De nieuwsbrief verschijnt iedere zondagochtend.