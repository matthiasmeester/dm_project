In de Bollenstreek zijn ook vandaag veel dagjesmensen op pad. Gisteren was het al erg druk, waarna gemeenten maatregelen namen en opriepen niet te komen. Dat lijkt niet veel te hebben geholpen.
Burgemeester Arie van Erk van Hillegom, is het zat. "Het is net zo druk als gisteren en ook vergelijkbaar met andere drukke dagen in het voorjaar", zegt hij. "Ik denk weleens: hebben jullie onder een steen gelegen of zo?"
Van Erk roept mensen daarom opnieuw op om thuis te blijven "We mogen blij zijn dat we onze bewegingsvrijheid nog hebben. Koester dat gewoon en blijf in je eigen omgeving."
Verslaggever Remco te Kloese zag ook dat het druk was. In de bollenvelden zijn allerlei mensen op pad, zegt hij vanuit Hillegom op NPO Radio 1. "Mensen verantwoorden het voor zichzelf door te zeggen dat ze er echt even uit moesten."
"We zouden thuis moeten blijven", zegt een bezoeker. "Maar dat is moeilijk, vooral met kleine kinderen. Die hebben lucht nodig." Een ander zegt: "Het is weekend. Ik wil naar de tulpen kijken en ik ben al zolang thuisgebleven."
De Veiligheidsregio Hollands Midden heeft wegen afgesloten. Handhavers houden de routes in de gaten en delen boetes uit. "Jammer dat het zo moet, maar gezondheid gaat boven alles", schrijft de veiligheidsregio op Twitter.
"Maar je kunt natuurlijk niet alles afsluiten", zegt Te Kloese. "Ik sta bij een doorgaande weg, als je die afsluit kunnen mensen niet naar de snelweg. Kleine weggetjes zijn wel afgesloten, maar daardoor is het juist weer drukker bij de doorgaande weg."
Ook bewoners van de Bollenstreek zijn het zat. Sommigen nemen het heft in eigen handen en hangen rood-witte linten op bij de velden, ziet Te Kloese.
De gemeente Hillegom handhaaft de afsluitingen de komende weken. "Dus mensen moeten niet denken: Pasen is voorbij, volgende week gaan we wel. Mensen zijn hier niet welkom dit jaar."