In Tilburg is vannacht een auto tijdens een politie-achtervolging tegen een lichtmast en een boom gebotst en daarna in brand gevlogen. De twee inzittenden zijn met verwondingen naar het ziekenhuis gebracht. 
De Tilburgse politie besloot even na 03.00 uur een BMW met twee mannen aan te houden voor controle. De bestuurder doofde vervolgens zijn lichten en ging er met hoge snelheid vandoor. Bij de achtervolging liep de snelheid op tot 150 km/uur.
Uiteindelijk verloor de bestuurder, een 34-jarige Waalwijker, de macht over het stuur waarna de auto via de lichtmast en een boom tot stilstand kwam en direct in brand vloog. De agenten slaagden erin de chauffeur en de bijrijder, een 34-jarige Tilburger, uit de auto te slepen.
De bestuurder wordt verdacht van gevaarlijk rijgedrag. Uit een bloedproef moet blijken of hij onder invloed was. De man is weer thuis, zijn medepassagier ligt nog in het ziekenhuis.