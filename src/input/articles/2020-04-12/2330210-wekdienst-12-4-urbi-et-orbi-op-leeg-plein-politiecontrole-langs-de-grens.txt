Goedemorgen! Het is Eerste Paasdag en om 12.00 uur spreekt de paus de traditionele urbi-et-orbi-zegen uit. Ook worden opnieuw maatregelen genomen om te voorkomen dat het op sommige plekken in het land te druk wordt.
Vandaag is het vrij zonnig. Vanmiddag ontstaan er stapelwolken en kan er in het binnenland lokaal een bui vallen. Het wordt zo'n 19 graden aan zee en 23 of 24 graden in het binnenland. 
Moet je vandaag toch de weg op? Hier vind je het overzicht van de werkzaamheden. Check hier de aangepaste dienstregeling voor het spoor.
De politie heeft gisteravond een waarschuwingsschot gelost bij de aanhouding van vier personen. De auto met de vier werd aangehouden voor een politiecontrole, maar ze gingen er vandoor. Bij de achtervolging werden geld en bankpasjes uit het raam gegooid. 
Uiteindelijk kon de politie de auto klemrijden en de bestuurder arresteren. De drie andere inzittenden probeerden te vluchten maar werden kort daarna alsnog aangehouden.
Zondagmiddag blikt de NOS terug op het EK van 1992. Met onder anderen Dennis Bergkamp en Frank de Boer vormde Bryan Roy tijdens het kampioenschap de nieuwe generatie in de selectie van Oranje. "Van Basten was nooit zo goed als toen", herinnert Roy zich. "Hij was van een andere planeet. Maar ook Gullit, Rijkaard en Koeman waren z√≥ goed", blikt Roy terug.
Oranje wist dat jaar in de derde groepswedstrijd aartsrivaal Duitsland uit te schakelen. Toch werd de ploeg geen kampioen. "Die wedstrijd tegen Duitsland was fantastisch, maar de uitschakeling is me van dit toernooi toch het meeste bijgebleven", aldus Roy. "We hadden Europees kampioen moeten worden."
De hele uitzending is van 15.00 tot 17.50 uur op NPO 1, NOS.nl en in de NOS-app te zien.
Fijne dag!