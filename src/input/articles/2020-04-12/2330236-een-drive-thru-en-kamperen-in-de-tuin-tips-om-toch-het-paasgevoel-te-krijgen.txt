Geen paasvuren, kerkdiensten en geen grote paasbrunch met de hele familie. Maar hoe maak je er in een, zoals premier Rutte het noemt, 'intelligente lockdown' toch een bijzonder paasweekend van? Een aantal tips op een rij:
Voor de mensen die zich hadden verheugd op een paar dagen weg heeft Scouting Nederland een alternatief bedacht. Ze hebben dit weekend gebombardeerd tot 'nationale kampeer in je tuin weekend'. Een hut of tent bouwen in je huis mag natuurlijk ook. De organisatie roept mensen op om via Facebook of Instagram een foto te delen met hastag #ikscoutthuis.
Mats en Wout uit Breda laten zien dat je ook prima kunt kamperen op het dakterras:
Veel gelovigen hebben de afgelopen weken al wat kunnen wennen aan het online volgen van de kerkdienst. De website kerkdienstgemist.nl zag een enorme piek in het aantal online aangeboden diensten.
Maar naast zo'n livestream ondernemen veel kerken iets extra's dit weekend, met name binnen de Protestantse Kerk. Zo heeft een predikant uit Den Haag deze week paaspakketten bezorgd zodat gezinnen thuis actief mee kunnen vieren. In het pakketje zaten onder andere een klein flesje druivensap en mini-matze voor witte donderdag, een klein kruisje voor goede vrijdag en een waxinelichtje voor het paaswaken. Ook organiseert hij na de dienst een digitale koffietafel via Zoom.
Met de hele familie er op uit voor een paasbrunch met veel eieren is er niet bij maar sommige horecagelegenheden proberen een alternatief te bieden. Zo organiseert een restaurant in Amersfoort een drive-thru. Vanochtend konden mensen vanuit de auto een speciaal maaltijdpakket ophalen.
Ondanks de oproep om zoveel mogelijk thuis te blijven worden er wel speurtochten georganiseerd. Zo kunnen gezinnen op Texel via een app met coördinaten en doe-opdrachten op verkenning door het bossen bij Den Burg. Het is zo opgezet dat de gezinnen elkaar onderweg niet tegenkomen.
Ook de berenjacht heeft verschillende organisaties geïnspireerd. Zo kun je in Haarlem op palmpaasstokken-jacht en zijn mensen in veel andere gemeenten gevraagd om eieren te verstoppen in de voortuin of achter het raam. Zo valt er toch wat te zoeken dit weekend.
Zelfs politie Oost-Nederland organiseert een speurtocht, maar dan digitaal. Op alle Facebook-pagina's van de politieregio zijn eieren verstopt. Gezinnen uit Gelderland en Overijssel kunnen meedoen en degene die alle eieren vindt, wint een optreden van politieagent én zanger Thijs Roseboom.
In deze video roept agent Roseboom iedereen op om thuis te blijven en mee te speuren:
Voor degene die liever wat cultuur opsnuift is het mogelijk om online een museum bezoeken. Via het platform Arts & Culture van Google kun je wereldwijd exposities bekijken en kunst zien uit musea als Het Van Gogh Museum in Amsterdam, The Metropolitan Museum of Art in New York het Kobe Fashion Museum in Japan.
Ook zijn er dit weekend via livestreams verschillende concerten te bekijken. Zondag om 19.00 uur geeft zanger Andrea Bocelli een speciaal concert vanuit de lege Duomo kathedraal in Milaan. Het 'Concert of Hope' is te volgen op zijn YouTube-kanaal. Ook kun je een kijkje nemen op de digitale versie van het dancefestival DGTL. 
In het hele land zijn er initiatieven om ouderen wat op te vrolijken. Zo gaan ze op eerste paasdag in Oisterwijk met een tot café omgebouwde SRV-wagen op pad om drie verzorgingshuizen te bezoeken. Een troubadour-zanger zingt oude nummers en er worden 500 plantjes uitgedeeld aan de ouderen en het personeel.
Ook in Zwolle is er een bijzondere manier verzonnen om toch opa en oma even te kunnen begroeten. Daar rijdt deze videobus rond om geliefden een hart onder de riem te steken.