"Ik kan ze niet genoeg bedanken. Ze hebben mijn leven gered", zei de Britse premier Johnson over het zorgpersoneel dat hem van maandag tot donderdag heeft behandeld op de intensive care. De eerste korte verklaring van Johnson sinds zijn ziekenhuisopname in verband met zijn coronabesmetting klinkt ernstiger dan de relatief positieve toon die de Britse regering de laatste dagen aansloeg.
Johnson werd vandaag uit het ziekenhuis ontslagen. Hij herstelt verder op het landgoed Chequers, het buitenverblijf van de premier.
In een video bedankte hij zijn artsen en verpleegkundigen uitvoerig voor het redden van zijn leven:
Ook uit reconstructies in Britse media valt op te maken dat de zorgen over Johnsons gezondheid groot waren. "Het is fiftyfifty", zou afgelopen maandag binnen de regering de inschatting zijn geweest over zijn overlevingskansen, schrijft The Sunday Times. De kwaliteitskrant meldt net als The Mail on Sunday dat kabinetsleden hebben gebeden voor de 55-jarige Johnson.
In regeringsverklaringen werd vorige week vooral benadrukt dat de premier uit voorzorg was overgeplaatst naar de IC, in lijn met de eerdere verklaringen van Johnson zelf. Die had zijn klachten 'mild' en 'hinderlijk' genoemd, maar niet meer dan dat. Nu zeggen zijn vrienden en kennissen tegen Britse media dat ze hadden gewild dat Johnson eerder naar het ziekenhuis was gegaan.
The Guardian sprak met kennissen en (oud-)collega's van Johnson. Uit die gesprekken valt op te maken dat Johnson er zelf op aanstuurde dat de regering zijn ziekbed zo veel mogelijk relativeerde. Hij heeft ziekte altijd gezien als uiting van morele zwakte, zegt de conservatieve oud-parlementariër Paul Goodman tegen de krant.
Johnson, biograaf en groot bewonderaar van Winston Churchill, zou zich net als de Britse oorlogspremier in crisistijd niet uit het veld willen laten slaan door persoonlijke tegenslag. Voor zijn ziekenhuisopname nam Johnson filmpjes op met zijn telefoon, waarin hij opgewekt vertelde over 'de strijd' van de regering tegen het virus. Vanuit thuisisolatie, hoestend en met koorts, werkte hij door.
Boris Johnson had het eind maart nog over milde klachten:
Vorige week zondag, daags nadat zijn zwangere partner Carrie Symonds ook in isolatie was gegaan met klachten, moest Johnson naar het ziekenhuis. De minister van Buitenlandse Zaken, Dominic Raab, neemt sindsdien zijn taken waar. De ziekenhuisopname, kort na een ingelaste toespraak van koningin Elizabeth over het coronavirus, was een schok voor zijn vrienden.
"De koningin nam ons terug naar een tijd waarin zij en haar zus toespraken uitzonden in de oorlog", zegt de conservatieve parlementariër Charles Walker tegen The Guardian. "En om dan plots te horen dat de premier naar de intensive care is gebracht. Ik denk dat ik, met mijn 52 jaar, het gevoel had dat ons donkerste uur had geslagen."
"Hij is groter dan het leven zelf", zegt barones Morgan, een oud-kabinetslid onder Johnson. "Als je hoort dat hij dan zo levensgevaarlijk ziek is, dan voelt dat ook als tegenslag voor het hele leven." Een anonieme hoge functionaris zegt tegen The Mail dat vooral de snelheid van de ontwikkelingen rond Johnson insloeg als een bom. "Het was angstaanjagend hoe snel het ging. Ik kon het niet geloven."
Johnsons biograaf Andrew Gimson denkt dat de premier hierna zijn ideeën over zwakte in zichzelf en anderen moet heroverwegen. Ook vader Stanley Johnson vindt dat: "We moeten vanaf nu volgens andere regels spelen". Ook oud-parlementslid Anna Soubry ziet een les in Johnsons ziekte: "Al dat churchilliaanse gedoe moet nu stoppen."