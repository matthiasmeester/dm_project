Het aantal mensen dat door het coronavirus is overleden, is met 94 toegenomen, meldt het RIVM. Dat is het laagste aantal dat is gemeld in bijna twee weken tijd. Het aantal gemelde doden is in het weekend doorgaans lager doordat veel sterfgevallen op zondag en zaterdag pas na het weekend worden doorgegeven.
Voor zover bekend zijn in Nederland nu 2737 mensen overleden in verband met covid-19, de ziekte die door het virus wordt veroorzaakt.
Het CBS publiceerde deze week opnieuw cijfers die een indruk geven van het aantal mogelijke 'verborgen' coronadoden. Het CBS zag vorige week 2000 sterfgevallen meer dan gemiddeld. Dat is het dubbele van het eerder bij het RIVM gemelde aantal coronadoden.
Het aantal patiënten dat in het ziekenhuis ligt of heeft gelegen, is met 196 toegenomen tot 8582. Afgelopen zeven dagen werden er gemiddeld 244 nieuwe ziekenhuisopnames per dag gemeld. Vorige week waren dat er twee keer zoveel: 485 per dag.
Tot nu toe is er bij 25.587 Nederlanders corona vastgesteld. Het werkelijke aantal ligt ook hier hoger, omdat niet iedereen wordt getest. Sinds enkele dagen worden zorgmedewerkers die niet in het ziekenhuis werken en klachten hebben getest. "De eerste effecten daarvan lijken zichtbaar in de meldingen, omdat 39 procent van de nieuwe meldingen zorgmedewerkers betreft", meldt het RIVM.
Het aantal Nederlandse coronapatiënten dat op de intensive care verblijft, is 1358. Dat zijn er 33 minder dan gisteren. De voorlopige piek was afgelopen dinsdag, toen er 1424 coronapatiënten op de IC's lagen.
Het aantal coronapatiënten op de IC's is stabiel ten opzichte van een week geleden, zegt voorzitter Ernst Kuipers van het Landelijk Netwerk Acute Zorg. "We hebben voldoende capaciteit. De regio's bereiden zich intussen in onderlinge afstemming voor op het hervatten van de reguliere zorg, te beginnen met de meest urgente zorgvraag."
Van de patiënten liggen er 56 op een IC in Duitsland, 1 minder dan gisteren. Er zijn geen nieuwe patiënten naar Duitsland overgeplaatst.
Volgens Diederik Gommers, voorzitter van de Nederlandse Vereniging voor Intensive Care, moet het aantal coronapatienten op de intensive care zijn gedaald tot ongeveer 700, voordat er versoepelende maatregelen genomen kunnen worden. Tot die tijd is de belasting voor de ziekenhuizen volgens hem nog te groot. 
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor waarschijnlijk hoger zijn.