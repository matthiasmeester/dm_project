Langs de dijk tussen Monnickendam en Marken is vanochtend vroeg het lichaam van een 14-jarig meisje gevonden. De politie vermoedt dat de tiener uit Marken is aangereden en dat de dader is doorgereden. Het lichaam lag in het gras bij de afslag naar Zuiderwoude.
"We sluiten geen enkel scenario uit. Maar het letsel is van zodanige aard dat het meisje het zichzelf niet kan hebben aangedaan. Met andere woorden: er is iemand anders bij betrokken geweest", aldus een politiewoordvoerder. "Naar die ander zijn we op zoek."
In Uitdam, vlak bij Zuiderwoude, is vanmiddag een auto gevonden met schade. "De schade is voldoende om een onderzoek in te stellen naar betrokkenheid bij het incident", zegt een politiewoordvoerder. De politie heeft de wagen in beslag genomen voor sporenonderzoek.
Het lichaam werd rond 04.00 uur vanochtend gevonden door politieagenten. Zij waren op weg naar Marken, nadat ze de melding hadden gekregen dat daar een 14-jarige werd vermist. Onderweg troffen ze het slachtoffer aan langs de Zeedijk, dicht bij de afslag naar Zuiderwoude.
Omdat er remsporen zijn ontdekt in de buurt van het ongeluk, denkt de politie dat sprake is geweest van een aanrijding. Er is geen fiets gevonden in de buurt van het meisje. "We vermoeden dat ze te voet was", zegt de politiewoordvoerder bij NH Nieuws.
In de loop van de ochtend deed de politie buurtonderzoek op Marken en in het nabijgelegen dorp Uitdam. In de Havenbuurt op Marken werd huis voor huis aangebeld; mogelijk dat de politie ook op zoek was naar een beschadigde auto. Over de resultaten van het onderzoek is niets meegedeeld.