Goedemorgen! De lichamen van de militairen die omkwamen bij een helikoptercrash op Aruba komen vandaag aan in Nederland. En het alternatieve programma rondom Pride Amsterdam gaat van start.
Wolken bepalen vandaag het weerbeeld, al breekt hier en daar de zon nog wel even door. In de ochtend valt vooral in het noordwesten regen. In de avond gaat het op meer plaatsen regenen. Het wordt zo'n 20 tot 25 graden.
Ga je op pad? Hier vind je het overzicht van de werkzaamheden en files en de situatie op het spoor.
Feike Sijbesma, de speciaal coronagezant van het kabinet, maakt zich zorgen over een mogelijke tweede coronagolf. In NRC zegt de oud-topman van DSM dat hij wil dat het kabinet ingrijpt om een nieuwe lockdown te voorkomen. "We houden bijna geen afstand meer, over mondkapjes is onduidelijkheid en we laten ons heel weinig testen. Het gaat niet goed", zegt hij in de krant.
Sijbesma vindt dat het kabinet te lang onduidelijkheid heeft laten bestaan over het nut van mondkapjes. "Ik ben blij dat het kabinet en het OMT nu bij elkaar gaan zitten. Laat ze hierover een duidelijk besluit nemen. Anders creÃ«er je bij de mensen vrijblijvendheid en onduidelijkheid", citeert de krant de vrijwillige corona-adviseur van het kabinet.
53 uur pijltjes gooien. Dat zou Frank Posthumus en Wyan Alders uit Assen het wereldrecord darts opleveren. Een vijf jaar oud record van bijna 51 uur onafgebroken pijlen gooien verdween hiermee zonder problemen uit de boeken. Dachten ze.
Nu blijkt dat er een paar maanden voor de Assense vuurproef al een nieuw record was gevestigd: twee Britten hebben in juli 2019 58 uur lang gedart, maar dat record was nog niet verwerkt bij Guinness World Records en dus wisten de Assenaren er niets van. Ze kwamen er pas na hun recordpoging per toeval achter, zeggen ze tegen RTV Drenthe.
Fijne zaterdag!