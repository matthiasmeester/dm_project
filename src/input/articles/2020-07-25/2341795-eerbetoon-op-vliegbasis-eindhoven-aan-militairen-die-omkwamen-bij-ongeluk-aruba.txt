De lichamen van twee militairen die omkwamen toen een legerhelikopter neerstortte in de Caribische Zee kwamen vanmiddag om 13.00 uur aan op Vliegbasis Eindhoven.
De 34-jarige vlieger Christine Martens en de 33-jarige tactisch co√∂rdinator Erwin Warnies kregen een militair eerbetoon. Daarna werden hun lichamen overgedragen aan familie.
Naast familie en nabestaanden was ook de legertop aanwezig bij de ceremonie: minister van Defensie Ank Bijleveld, staatssecretaris van Defensie Barbara Visser en Commandant der Strijdkrachten Rob Bauer. Ook Kamervoorzitter Khadija Arib was bij de plechtigheid in Eindhoven.
Beelden van de ceremonie op Vliegbasis Eindhoven: 
"Militairen die overlijden in missiegebieden krijgen zo'n ceremonie", legt Sidney Plankman, luitenant-kolonel en woordvoerder van het ministerie van Defensie uit. "Gisteren werden de lichamen met een plechtigheid in Willemstad uitgezwaaid."
Tijdens de ceremonie worden de kisten met de lichamen gedragen door acht collega-militairen. Ook wordt een erehaag gevormd, zegt Plankman. "Achter de kist loopt een militair die de sabels draagt; een militair zwaard." Later bij de uitvaart zal een laatste militaire groet gebracht worden.
De laatste keer dat een soortgelijk militair eerbetoon werd bewezen, was na een ongeval met mortieren in Mali in 2016. Hierbij kwamen twee militairen om het leven.
Waardoor de NH90-gevechtshelikopter van de twee omgekomen militairen in de Caribische Zee stortte, is nog onduidelijk. De zwarte doos van het toestel is geborgen. Die wordt gebruikt bij het onderzoek naar de toedracht van het incident.
In de helikopter zaten behalve de 34-jarige Martens en de 33-jarige Warnies nog twee andere militairen, die de crash overleefden. Zij zaten niet in de cockpit, maar in het grote middengedeelte van de helikopter en hebben geen fysiek letsel opgelopen.
Beide militairen hebben de rang van luitenant-ter-zee der 2e klasse oudste categorie. Het ministerie van Defensie heeft maandag een condoleanceregister geopend. Veel collega-militairen hebben het condoleanceregister getekend.
De eerste condoleance is afkomstig van minister Ank Bijleveld, staatssecretaris Barbara Visser, secretaris-generaal Gea van Craaikamp en Commandant der Strijdkrachten luitenant-admiraal Rob Bauer. Zij schrijven: "Wij zijn diep getroffen door het bericht dat LTZ 2 OC (V) Christine Martens en LTZ 2 OC Erwin Warnies tijdens een helikoptervlucht in het Caribisch Gebied om het leven zijn gekomen. Onze gedachten gaan uit naar de geliefden, kind, ouders, naaste familie, vrienden en collega's en allen die hen dierbaar waren. Wij leven intens mee en wensen hen veel kracht bij het verwerken van dit grote verlies. Wij hebben enorm veel respect voor de militairen want zij lieten het leven in dienst van onze samenleving, om te beschermen wat hen dierbaar is en betaalden daarvoor de hoogst mogelijke prijs."