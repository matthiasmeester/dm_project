Precies een jaar geleden werd geschiedenis geschreven: in een groot deel van Nederland werd het twee dagen achtereen ruim 40 graden. In de namiddag van 25 juli steeg het kwik naar 40,7 graden in Gilze-Rijen, een record.
Het contrast met vandaag is groot. Neem Westdorpe in Zeeland, daar was het om 11.30 uur vanochtend 17,6 graden, precies 23,1 graden lager dan een jaar geleden. Toch sluit weerman Gerrit Hiemstra niet uit dat het deze zomer opnieuw extreem warm kan worden. "In vier weken zomer kan een hoop gebeuren. Het weer is gewoon heel erg veranderlijk", zegt hij.
De hitte was een jaar geleden groot nieuws. De NS paste treindiensten aan, de stranden lagen bomvol en op de Maasvlakte (maar ook op andere plekken) reden de reddingsdiensten af en aan voor mensen die bevangen waren door de hitte. "Heel Holland bakt", was trending op Twitter.
Ondanks de toch al hoge temperaturen, ontstond diezelfde 25 juli een stevige discussie over een onbemand weerstation in het Gelderse Deelen. De thermometer daar liep in de loop van die middag binnen een half uur met vier graden op tot 42,9 graden. "Het is te bizar voor woorden", kopte Omroep Gelderland toen.
En dat was het ook, zegt meteoroloog Leon Saris van het KNMI nu: "We hadden daar toen gelijk twijfels bij, zoiets is onmogelijk". Hij wijst erop dat in Deelen twee weerstations staan die normaal zo goed als gelijk lopen. Dat was precies een jaar geleden dus even niet het geval. Saris: "Het andere station zat rond de 39 graden."
Toch doet het KNMI ook een jaar later nog steeds onderzoek naar wat er nou precies met die thermometer in Deelen is gebeurd. Het resultaat daarvan wordt pas deze winter verwacht, Het is allemaal lastig genoeg, zegt ook weerman Hiemstra. "Het gaat om een onbemand station, dus je weet nooit precies wat er is gebeurd. Op zich is het niet raar dat metingen achteraf worden gecorrigeerd. Het is best lastig om te meten. Daarbij ontstaan soms fouten".
Opmerkelijk contrast met vorig jaar zomer: Hiemstra krijgt nu veel minder vragen over klimaatverandering en opwarming van de aarde. "Dat wordt me vaak gezegd: als het warm is, hebben jullie het altijd over klimaatverandering? Maar 'extreem weer' plaatsen wij altijd in perspectief. Wat dat betreft kun je ook deze koele zomer in het perspectief van klimaatverandering plaatsen. Als je dat doet, zul je zien dat het aantal koele zomers afneemt, dat de zomers gemiddeld steeds warmer worden. Alleen dit jaar niet."
Maar wie weet hoe dat er over een maand uitziet, of over een paar weken? "Van het voorjaar was er een weerbureau dat een droge en hete zomer voorspelde. Ik doe dat niet, ik doe dat nooit, want je kunt geen uitspraken doen over hoe het weer in een heel seizoen gaat verlopen", zegt Hiemstra. De komende dagen verwacht hij wisselvallig zomerweer. Daarna kan het dus weer alle kanten op.