The Washington Post heeft een schikking getroffen met een Amerikaanse tiener die de krant beschuldigde van lasterlijke berichtgeving. Aanleiding was de verslaggeving van de krant over een 'confrontatie' tussen de jongen en een inheemse activist, vorig jaar januari in Washington DC.
De tiener eiste 250 miljoen dollar (ruim 214 miljoen euro) genoegdoening van de krant omdat die had geschreven dat de jongen zich provocerend gedroeg en de man had bespot. Naast de Washington Post eiste de scholier ook een miljoenencompensatie van zeven andere nieuwsmedia wegens smaad.
De 18-jarige Nicholas Sandmann uit Kentucky was begin in januari 2019 met medestudenten bij een anti-abortusdemonstratie in Washington DC. In een massaal gedeelde video is hij te zien, samen met de inheemse activist Nathan Phillips die deelnam aan een andere betoging, een actie voor rechten van de inheemse bevolking.
De middelbare scholier staat glimlachend tegenover de trommelende en zingende activist en kijkt hem lange tijd strak aan. Om hen heen staan joelende en lachende medescholieren. 
De tiener is stil en kijkt minutenlang naar de activist: 
Na het incident zeiden zowel Sandmann als de activist dat ze de oplopende spanningen tussen de twee groepen probeerden te sussen. "Ik maakte geen handgebaren of agressieve uitingen", zei de jongen. "Ik dacht dat ik de rust kon bewaren door niet te bewegen en kalm te blijven."
Meerdere artikelen en berichten op sociale media van The Washington Post zouden lasterlijk zijn geweest voor de jongen. Volgens de krant was de verslaggeving echter "accuraat en eerlijk".
The Washington Post maakt niet bekend wat de hoogte van het bedrag van de schikking is. Afgelopen januari trof CNN al een dergelijke schikking met Sandmann.
Die meldt op Twitter nog niet klaar te zijn. "Twee neer, nog zes te gaan", schrijft hij. Ook The New York Times en ABC News zijn onder meer aangeklaagd.