Facebook en Twitter hebben meerdere accounts van aanhangers van de Braziliaanse president Bolsonaro verwijderd. Aanleiding is een uitspraak van het Braziliaanse Hooggerechtshof in het zogenoemde nepnieuws-onderzoek.
Bolsonaro-aanhangers zouden via de accounts desinformatie hebben verspreid. Rechter Moraes, in 2016 en 2017 nog minister van Justitie, hoopt met het blokkeren van de accounts te voorkomen dat ze worden gebruikt om "mogelijke criminele handelingen te verrichten".
Er worden zestien Twitteraccounts en twaalf Facebookaccounts verwijderd, nadat de rechter in mei al had bepaald dat ze geblokkeerd moesten worden.
Die accounts waren van verschillende zakenmensen, een activist en de voorzitter van de conservatieve politieke partij PTB, Roberto Jefferson. Die partij zegt verrast te zijn door de "willekeurige maatregel", omdat die in zou gaan tegen de vrijheid van meningsuiting van Jefferson op sociale media.
President Bolsonaro heeft nog niet gereageerd op het nieuws. In een eerder stadium noemde hij het nepnieuws-onderzoek al een ernstige bedreiging voor de vrijheid van meningsuiting.