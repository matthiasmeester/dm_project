Er zijn 110 nieuwe coronapatiënten opgenomen in het ziekenhuis. Net als gisteren is dat het laagste aantal in een maand tijd. In totaal zijn er nu 9704 mensen in Nederland met het coronavirus die in het ziekenhuis liggen of hebben gelegen.
Het geregistreerde dodental als gevolg van het coronavirus is gestegen met 83. Ook dat is laag in vergelijking met afgelopen weken: drie weken terug was het voor het laatst op dat niveau. 
De patiënten zijn niet allemaal in het afgelopen etmaal overleden, er zit een vertraging tussen de dag van overlijden en de dag dat het overlijden wordt gerapporteerd. Voor beide cijfers geldt dat het aantal op zondag en maandag, omdat er in het weekend minder doden en ziekenhuisopnames worden doorgegeven door de GGD's, gemiddeld lager is dan in de rest van de week.
In totaal zijn nu 3684 mensen overleden van wie officieel is vastgesteld dat ze leden aan het coronavirus.
Overigens telt het RIVM alleen overledenen mee die positief zijn getest op het coronavirus. Het CBS publiceerde vrijdag weer cijfers die een indruk geven van het aantal mogelijke 'verborgen' coronadoden. Tot nu toe blijkt daaruit dat het aantal doden ongeveer twee keer hoger is dan door het RIVM wordt gemeld.
Het gaat bij deze totale 'oversterfte' vooral om mensen die overlijden buiten het ziekenhuis, zoals in verpleeghuizen. Die werden tot dusver nauwelijks getest en dus ook niet meegeteld als coronaslachtoffer. Of het aantal mensen dat sterft door het coronavirus daadwerkelijk afneemt, is niet met zekerheid te zeggen.
Dat het aantal ziekenhuisopnames afneemt is goed te zien als je de geapporteerde ziekenhuisopnames per week vergelijkt. Twee weken geleden werden er nog gemiddeld bijna 500 mensen per dag opgenomen, vorige week was dat gemiddeld minder dan 250. Afgelopen week werden er per dag gemiddeld 160 nieuwe ziekenhuisopnames gemeld.
Het aantal coronapatiënten op de intensive care daalde vandaag opnieuw, naar 1176. Dat zijn 25 gevulde IC-bedden minder dan een dag eerder. Op het dieptepunt van de crisis steeg de bezetting van de IC-bedden met meer dan 100 per dag. 1125 mensen liggen in Nederland op de intensive care, 51 in Duitsland. Dat laatste cijfer is er één minder dan gisteren, door overlijden.
Voorzitter Ernst Kuipers van het Landelijk Netwerk Acute Zorg zegt dat het beeld van vorige week, van een gestage daling, doorzet. De IC-bezetting ligt nu op 180 procent van het normale niveau. "Het afnemend aantal covid-patiënten biedt ziekenhuizen de gelegenheid om de normale zorg geleidelijk te hervatten, en daartoe bijvoorbeeld weer meer operatiekamers open te stellen."
Op dit moment zijn er 345 bedden in gebruik door patiënten die geen corona hebben. In normale tijden zijn dit er rond de 800.
Diederik Gommers zei eerder namens de Nederlandse Vereniging voor Intensive Care dat de landelijke maatregelen pas versoepeld kunnen worden als er niet meer dan 700 coronapatiënten op de IC liggen. Jaap van Dissel van het RIVM stelde donderdag in de Tweede Kamer dat hij uitgaat van maximaal 600 patiënten.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.