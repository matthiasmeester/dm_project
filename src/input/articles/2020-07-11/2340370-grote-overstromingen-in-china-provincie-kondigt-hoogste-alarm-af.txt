De zuidelijke Chinese provincie Jiangxi heeft het hoogste overstromingsalarm afgekondigd. Er wordt gewaarschuwd dat dammen het kunnen begeven en dat extreme overstromingen mogelijk zijn bij verschillende rivieren. China wordt al weken geteisterd door overstromingen, veroorzaakt door hevige regen.
In Jinagxi zijn inmiddels zo'n 5 miljoen mensen getroffen door de overstromingen. Volgens staatsmedia zijn in totaal 34 miljoen Chinezen getroffen door het noodweer. Er zouden op zijn minst 121 mensen zijn overleden of vermist. Het noodweer verplaatst zich steeds oostelijker langs de rivier Yangtze.
De Hongkongse krant The South China Morning Post maakte deze reportage over de ramp:
Het Poyang-meer, het grootste zoetwatermeer van China, ligt in de provincie Jiangxi. Volgens de autoriteiten zou het waterniveau hoger kunnen komen dan het record in 1998. In dat jaar waren de ergste overstromingen in decennia in China: vierduizend mensen overleden en tientallen miljoenen mensen werden getroffen door de ramp.
Ook Wuhan, de stad waar het coronavirus zich als eerste verspreidde, kampt met noodweer. Begin deze week verhoogde de stad het overstromingsalarm naar het op een na hoogste niveau.