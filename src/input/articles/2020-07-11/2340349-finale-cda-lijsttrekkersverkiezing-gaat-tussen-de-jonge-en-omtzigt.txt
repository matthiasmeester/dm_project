Het CDA heeft nog geen nieuwe leider. Mona Keijzer is afgevallen, zodat alleen Hugo de Jonge en Pieter Omtzigt nog in de race om het leiderschap zijn.
Van de 40.000 CDA leden kreeg Keijzer de minste stemmen, met 11,6 procent. De Jonge ging aan kop met 48,7 procent, terwijl Omtzigt 39,7 procent haalde.
Zo werd de uitslag even na 17.00 uur bekendgemaakt:
Ruim 66 procent van de leden bracht zijn stem uit. De nieuwe leider moet 50 procent van de stemmen halen plus 1.
"We gaan nog even een paar dagen keihard door" zei Pieter Omtzigt. De Jonge zei het mooi te vinden om te zien "hoeveel energie de verkiezing losmaakt". Hij zegt in de uitslag voor vandaag een bevestiging te zien van "een keuze voor het politieke midden".
Volgens politiek verslaggever Xander van der Wulp zal de uitslag voor De Jonge een teleurstelling zijn, ook al haalde hij wel het grootste deel van de stemmen.
Van der Wulp: "Omtzigt was een verrassende kandidaat, en veel leden blijken toch gecharmeerd van hem. De strijd gaat door en er is echt wat te kiezen voor CDA-leden. De Jonge (42) en Omtzigt (46) zijn totaal verschillende politici. De ervaren bestuurder die een middenpartij wil, tegenover het bekende Kamerlid dat de bestuurderspartij wil opschudden omdat hij juist strijdt tegen een te machtige overheid".
Het kan nog spannend worden, want Keijzer roept haar aanhangers op nu voor Omtzigt te kiezen. Hij is volgens haar een teamspeler, die de populaire minister van FinanciÃ«n Wopke Hoekstra onder zijn leiding een prominente rol zou gunnen, suggereerde ze.
Maandagavond gaan Omtzigt en De Jonge met elkaar in debat in het programma Op1.
Leden kunnen nu opnieuw hun stem uitbrengen, vanaf vanavond 21.00 uur tot dinsdag 12.00 uur 's middags. Woensdag rond het middaguur hoopt het CDA de nieuwe leider bekend te maken.
Tot vanochtend 9.00 uur konden leden opnieuw hun stem uitbrengen; eigenlijk zou de eerste ronde donderdag beslist worden. Maar het CDA besloot de lijsttrekkersverkiezing over te doen nadat de NOS met behulp van onderzoekers had aangetoond dat de verkiezing onveilig was en dat kwaadwillenden geautomatiseerd valse stemmen konden uitbrengen.