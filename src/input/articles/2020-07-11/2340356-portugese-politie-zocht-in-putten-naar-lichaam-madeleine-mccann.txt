De Portugese politie heeft de afgelopen weken meerdere putten doorzocht, speurend naar het lichaam van Madeleine McCann. Dat meldt de Portugese publieke omroep RTP op basis van bronnen.
Agenten keken onder meer in putten bij de plaats Vila do Bispo. Dat is een gemeente gelegen op zo'n 15 kilometer van Praia da Luz, de plaats in de Algarve waar de toen 3-jarige McCann in 2007 verdween.
Madeleine McCann verdween op 3 mei 2007 uit de vakantiewoning van haar ouders in het Portugese Praia da Luz. Vader en moeder McCann waren op dat moment met vrienden een stukje verderop aan het eten.
Ze controleerden meerdere keren of alles goed was met Madeleine en haar broertje en zusje. Om 22.00 uur bleek Madeleine echter niet meer in haar bed te liggen. De mysterieuze verdwijning trok wereldwijd aandacht. Drie jaar geleden gaven de ouders een interview met de BBC. "We koesteren nog altijd hoop", zei moeder Kate toen. Het Duitse OM gaat er niet meer van uit dat het meisje nog in leven is.
Een maand geleden werd de 43-jarige Duitser Christian Brückner aangemerkt als verdachte in de zaak-McCann. Het Duitse OM verdenkt Brückner, een veroordeelde zedendelinquent die momenteel in de gevangenis zit, van moord.
Volgens de Portugese omroep RTP hebben de autoriteiten in Portugal inmiddels "fundamenteel bewijs" dat Brückner verbindt aan de verdwijning van het meisje. De politie wil niet reageren op die berichten.
Tussen 1995 en 2007 reisde de man rond in de Algarve met zijn camper. Ook had hij daar diverse tijdelijke banen in de horeca. Verder zou hij de kost hebben verdiend met inbraken in hotels en met drugshandel.