Onder boeren lijkt brede steun te zijn voor de boerendemonstraties van de afgelopen dagen. Een meerderheid van de boeren (6 op de 10) die de vragenlijst van de NOS en boerenvakblad Nieuwe Oogst hebben ingevuld, zegt de acties te steunen.
Opvallend is dat de steun onder niet-melkveehouders nagenoeg net zo groot als onder melkveehouders. De afgelopen dagen blokkeerden met name melkveehouders onder meer distributiecentra en snelwegen. Ze verzetten zich tegen invoering van een tijdelijke veevoermaatregel (minder eiwitten) en eisen 'eerlijke prijzen'.
Hoewel zij slechts een fractie vormen van alle ruim 30.000 veehouders in Nederland, lijkt de steun onder boeren dus breder te zijn. Varkensboeren, pluimveehouders, akkerbouwers en tuinders hebben geen last van de veevoermaatregel. Toch zegt ook een meerderheid uit deze beroepsgroepen de demonstraties te steunen.
Ook in het NOS Radio 1 Journaal zeiden boeren en tuinders die zelf geen melkvee hebben achter de acties te staan.
De vragenlijst is ingevuld door een gemêleerde groep van 2250 veehouders en en 990 akkerbouwers en tuinders. Van veehouders zegt bijna de helft zich vertegenwoordigd te voelen door landbouworganisatie LTO en een derde door Farmers Defence Force.
Sinds een jaar geleden de Raad van State bepaalde dat het Nederlands stikstofbeleid niet voldoet, waren er verschillende grote demonstraties van boeren. Hoewel verschillende boeren zeggen tegen acties als het blokkeren van snelwegen te zijn of "burgers niet lastig te willen vallen", blijkt uit de honderden reacties grote onvrede.
Ze zeggen zich "niet gehoord" te voelen, dat de "maat vol is" en dat demonstreren nog de enige optie is. Ook zijn er een paar honderd boeren die schrijven gefrustreerd te zijn over een "negatief" of "niet representatief" beeld van boeren in de media.
Wat niet verrast is dat de steun voor de acties iets groter is bij jongere dan bij oudere boeren. Nog groter is het verschil als het gaat om boeren die zich wel of niet vertegenwoordigd voelen door Farmers Defence Force (FDF). Van de boeren die zich vertegenwoordigd voelen door FDF zijn er enkele die de acties van afgelopen dagen niet steunen. Bij de deelnemende boeren die zich niet verbonden voelen aan FDF is dat ongeveer een derde.
Ook de actiebereidheid lijkt nog altijd groot. Ongeveer de helft van de veehouders zegt wel mee te willen doen als er opnieuw maatregelen worden genomen waar ze het niet mee eens zijn.
De vragenlijst is voorgelegd aan ongeveer 15.000 agrariërs. 2250 veehouders en 990 akkerbouwers en tuinders hebben hem ingevuld. Zo'n 6 op de 10 zeggen de demonstraties van afgelopen dagen te steunen. Ongeveer een kwart zegt alle of sommige acties niet te steunen. De vragenlijst kon worden ingevuld tot en met donderdag, waardoor boeren niet konden reageren op de acties die gisteren gehouden zijn.
In totaal zijn er ruim 30.000 rundvee-, varkens- en pluimveehouders in Nederland en zo'n 18.000 tuinders en akkerbouwers.
De boeren die deel hebben genomen aan het onderzoek vormen een vrij goede afspiegeling van de boeren in Nederland op basis van leeftijd en provinciale spreiding. Melkveehouders zijn oververtegenwoordigd in de reacties. Of er een goede vertegenwoordiging is van het aantal FDF-aanhangers is onduidelijk.