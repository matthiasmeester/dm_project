De gemeente Den Haag krijgt een nationaal monument voor de herdenking van de slachtoffers van de genocide in Srebrenica. "Wij onderzoeken nu wat de mogelijkheden zijn om zo een herdenkingsmonument een plek te geven", zegt burgemeester Van Zanen. "Als stad van vrede en recht is het van belang om het drama dat zich in 1995 heeft afgespeeld te herdenken."
Den Haag reageert op een verzoek van overlevenden van de genocide in de voormalige moslimenclave in Bosnië. Het verzoek heeft de steun van de Nederlandse ministeries van Defensie en Buitenlandse Zaken.
Bij het onderzoek naar de mogelijkheden worden ook andere organisaties betrokken, ook die van voormalige Nederlandse militairen die in 1995 als VN-blauwhelmen in Srebrenica waren gestationeerd.
De jaarlijkse Srebrenica-herdenking in Den Haag wordt georganiseerd door het comité Nationale Herdenking Srebrenica Genocide, waarin Bosnische organisaties in Nederland, overlevenden van de genocide en voormalige Nederlandse blauwhelmen samenwerken.
Voorzitter Samir Hajdarevic is "ontzettend blij" dat Den Haag nu groen licht heeft gegeven. "Het is vooral erkenning voor het leed dat is aangedaan en belangrijk voor de verwerking. We zijn ervan overtuigd dat Srebrenica een onderdeel is van de Nederlandse geschiedenis. Hiermee krijgt het een permanente rol daarin.
Hij zegt dat een plek bij het Internationaal Strafhof of het gebouw waar vroeger het Joegoslaviëtribunaal zat een goede plek zou zijn, vanwege de historische betekenis.
Het comité wil een internationale ontwerpwedstrijd uitschrijven, met als uitgangspunt dat onderdelen van het monument op andere plaatsen in Nederland een plek krijgen, bijvoorbeeld in Westerbork. Als je ze weer naar Den Haag brengt, zou dat het monument weer compleet maken.
De winnaar moet door een panel van experts worden aangewezen. "Voor ons is het allerbelangrijkste dat duidelijk wordt vermeld dat het om Srebrenica gaat, dat er genocide gepleegd is en dat er 8372 mensen overleden zijn", zegt Hajdarevic.
Hij denkt dat het een paar jaar gaat duren voordat het monument er is. Hij is tevreden als de 30e herdenking bij het voltooide monument kan worden gehouden.
Vandaag, op 11 juli 2020, is het 25 jaar geleden dat de enclave door het Bosnisch-Servische leger werd ingenomen. Aansluitend op de val werden door het leger van generaal Mladic meer dan 8000 moslimmannen- en jongens vermoord.
Zoals elk jaar op 11 juli worden de gebeurtenissen van toen herdacht op het Plein in Den Haag. Vanwege de corona-maatregelen is maar een klein groepje mensen welkom.
Ook in Srebrenica zelf vindt een herdenking plaats. Die is vanmorgen begonnen en is live op deze site te volgen. Hij duurt tot 14.30 uur.
De NOS zendt vanavond/zaterdagavond om 20.30 uur op NPO2 het programma 25 jaar na Srebrenica uit. Hoe leef je verder na een genocide?
Gesprekken met overlevenden, nabestaanden en getuigen. En aandacht voor de herdenking in de buurt van Srebrenica en de herdenking op Het Plein in Den Haag.
Een samenvatting van de gebeurtenissen in juli 1995 in Srebrenica: 