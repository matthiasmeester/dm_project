President Trump heeft de straf van Roger Stone - een vriend, adviseur en ex-campagnemedewerker - kwijtgescholden. De stap komt een paar dagen voor Stone zich bij de gevangenis had moeten melden.
"Roger Stone heeft al veel geleden", meldde het Witte Huis in een verklaring. "Hij werd heel oneerlijk behandeld. Roger Stone is nu een vrij man!" In de verklaring staat verder dat Stone "het slachtoffer is van een jarenlange heksenjacht van links en zijn bondgenoten in de media in een poging om president Trump te ondermijnen".
Stone sloot zich aan bij de verklaring van het Witte Huis en zei dat Trump zijn leven heeft gered:
Stone werd veroordeeld tot 3 jaar en 4 maanden gevangenisstraf. Hij kreeg de straf opgelegd voor liegen tegen het Congres, belemmering van de rechtsgang en het beïnvloeden van getuigen. In november vorig jaar werd Stone schuldig bevonden wegens zijn rol in het zogenoemde Mueller-onderzoek naar de Russische connecties van het campagneteam van Trump.
Volgens het Witte Huis is Stone "uit frustratie vervolgd", omdat Mueller niet "het verzinsel" kon bewijzen dat de Trump-campagne had samengewerkt met het Kremlin.
In het onderzoek naar de Russische poging om de presidentsverkiezingen van 2016 te beïnvloeden, zijn in totaal zes medewerkers van Trump schuldig bevonden.
Stone was vanuit de campagne onder meer verantwoordelijk voor de coördinatie met klokkenluiderssite WikiLeaks. De Democratische Partij was gedurende de campagne vanuit Rusland gehackt. Stone vroeg aan de klokkenluiderssite wanneer de buitgemaakte e-mails naar buiten gebracht zouden worden, en of dat op een moment kon dat het de campagne paste.
Enkele uren voordat de kwijtschelding bekend werd zei Stone tegen NBC-journalist Howard Fineman dat hij liever gecommute zou worden, dat wil zeggen dat hem een vorm van gratie zou worden verleend. Nu de president dat heeft gedaan, hoeft Stone weliswaar niet de gevangenis in, maar blijft de strafrechtelijke veroordeling wel van kracht. Om die van tafel te krijgen tekent Stone hoger beroep aan, zei hij kort na het nieuws voor zijn huis.
In het gesprek met Fineman verwees Stone naar Trump: "Hij weet dat ik onder enorme druk gezet werd om me tegen hem te keren. Dat zou mijn positie sterk verbeterd hebben. Maar ik heb het niet gedaan." Die uitspraak is volgens correspondent Marieke de Vries opmerkelijk: "Mensen zeggen nu dat uit die verklaring blijkt dat Stone iets weet van Trump. Iets waaruit blijkt dat hij ergens schuldig aan is, want hij zegt dat hij ervoor gekozen heeft om het niet vertellen."
Trump heeft eerder straffen kwijtgescholden, maar nooit eerder bij mensen die schuldig zijn bevonden na het Mueller-onderzoek. "Dit is de eerste keer dat hij een van zijn vertrouwelingen de hand boven het hoofd houdt zodat zij niet de gevangenis in hoeven", zegt De Vries. "Toen bijvoorbeeld zijn voormalig campagneleider Paul Manafort naar de gevangenis werd gestuurd, heeft hij er niet voor gekozen om dat te voorkomen."
De Vries ziet dat er in de VS geschokt gereageerd wordt op de kwijtschelding. "Zowel volksvertegenwoordigers als juridisch experts vinden het opmerkelijk dat hij zo openlijk zijn zaken afdekt en zijn vrienden beschermt."
Eerder zei minister van Justitie Barr dat het illegaal is om de straf van iemand kwijt te schelden in ruil voor stilzwijgen. Jerry Nadler, voorzitter van de gerechtelijke onderzoekscommissie in het Huis van Afgevaardigden heeft een onderzoek aangekondigd. Volgens hem gaat het hier overduidelijk over corruptie.
Republikeins Congreslid Jim Jordan is het daar niet mee eens. Hij zegt achter de kwijtschelding te staan. "Zoals elke president heeft president Trump het grondwettelijke recht om straffen om te zetten, als hij meent dat dit de rechtvaardigheid dient."
Joe Biden zegt dat "Trump nogmaals misbruik heeft gemaakt van zijn macht." De Democratische presidentskandidaat vindt dat Trump "de normen en waarden overboord gooit die ons land een lichtend voorbeeld voor de rest van de wereld maken."
Democratisch senator, en voormalig presidentskandidaat, Elizabeth Warren twitterde dat Trump de rechtsstaat heeft losgelaten "en onze democratie bespot. Hij is de meest corrupte president in de geschiedenis." Nancy Pelosi, de Democratische voorzitter van het Huis, denkt aan nieuwe wetgeving. "Ik stel voor dat we een wet maken waardoor presidenten geen pardon toe kunnen kennen wanneer iemand in de gevangenis komt omdat ze de president beschermen. Want dat is wat er hier gebeurd is."