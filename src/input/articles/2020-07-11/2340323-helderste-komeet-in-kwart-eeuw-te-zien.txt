De komeet Neowise is deze maand zo dicht bij de zon dat hij vanaf de aarde te zien is. Afgelopen nacht was dat het geval in Nederland omdat het helder weer was.
Neowise is ongeveer tot midden augustus waar te nemen, maar niet altijd met het blote oog. "Nu is de komeet dicht bij de zon. Dan verdampt een deel en dat is goed te zien", zegt wetenschapsjournalist Govert Schilling. "De komende weken zal de komeet minder zichtbaar worden. Misschien dat je hem over twee weken alleen nog met een verrekijker kunt zien."
Deze week was het 's nachts vaak bewolkt, maar vannacht was er een goede mogelijkheid om Neowise te zien. Schilling zette zijn wekker om 03.15 uur. Een geoefend oog is niet nodig, zegt hij: "Het is voor iedereen duidelijk waar je moet kijken. De komeet is net waziger dan een echte ster en je ziet het staartje natuurlijk."
Meerdere Nederlanders zagen Neowise, deze foto's kwamen binnen via NOS Ooggetuige:
"Een komeet is een bevroren bal ijs en sneeuw", zegt Schilling. "Het zijn eigenlijk brokstukjes van het materiaal dat overbleef toen de planeten ontstonden. Bouwmateriaal van het zonnestelsel dus en daarom wetenschappelijk zo interessant. Je kunt terugkijken in de tijd naar het ontstaan van planeten."
Neowise is zonder overdrijven de helderste komeet in een kwart eeuw tijd. Schilling: "In 1997 had je komeet Hale_Bopp. Die was zo opvallend dat als je thuis op de bank zat met de lampen aan, dan kon je hem al zien. Dat was echt ongekend. Zo opvallend is deze komeet niet."
Toch valt de komeet in binnen- en buitenland op, ook buitenaards vanuit het internationaal ruimtestation ISS. Astronaut Robert Behnken deelde een foto van de komeet, het station en de aarde, die op 5 juli is gemaakt.
Vanavond is het waarschijnlijk opnieuw helder. Schilling denkt dat de komeet al rond middernacht goed te zien is. "De komende week zou je hem zelfs al wat eerder kunnen zien."
Over ongeveer 7000 jaar doet zich een nieuwe gelegenheid voor om de komeet te zien.