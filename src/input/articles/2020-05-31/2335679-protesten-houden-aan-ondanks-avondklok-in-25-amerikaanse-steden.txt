Opnieuw waren veel Amerikaanse steden afgelopen avond het toneel van protesten en gewelddadige confrontaties. Betogers trokken zich niets aan van de avondklok die is ingesteld in 25 steden, waaronder Chicago, Miami, Los Angeles, Philadelphia en Atlanta.
In Minneapolis, waar de demonstraties afgelopen week begonnen na de dood van een zwarte arrestant door politiegeweld, wisten politie en de nationale garde de onlusten de kop in te drukken. Met traangas en rubberkogels hielden ze de betogers uit de buurt van een politiebureau en andere plekken in de stad.
Er zijn 4000 militairen naar de stad gehaald, en daar komen er nog 7000 bij, liet de staat Minnesota weten.
De dood van George Floyd leidde afgelopen week tot protesten tegen racisme bij de politie in tal van Amerikaanse steden. De afgelopen dagen werden de betogingen steeds grimmiger. Ze liepen uit op plunderingen, brandstichtingen en vernielingen. Om nieuwe rellen te voorkomen, hebben burgemeesters uitgaansverboden ingesteld.
Ook is in meer staten de nationale garde ingezet:
Afgelopen avond brak ook geweld uit in onder meer Philadelphia, waar zeker dertien politieagenten gewond raakten. In Washington D.C. verzamelden zich honderden demonstranten bij het Witte Huis. Ze riepen leuzen als "Black Lives Matter" en "I can't breathe", de laatste woorden van Floyd.
Toen een aantal betogers barricades probeerden te verwijderen en stenen verzamelden om als projectielen te gebruiken, greep de politie in met pepperspray. Vervolgens posteerde de nationale garde zich op strategische posities rond de ambtswoning van president Trump.
Trump herhaalde vandaag op een persconferentie dat de dood van Floyd een grote tragedie is. Tegelijkertijd benadrukte hij dat dat geen aanleiding mag zijn voor mensen om te gaan "plunderen, roven, aanvallen en bedreigen". Trump wees met name naar "linkse anarchisten".
"We steunen het recht van vreedzame demonstranten", zei de president. "Maar wat we nu zien op de straten van onze steden heeft niets te maken met rechtvaardigheid of vrede."
Ook de Democratische presidentskandidaat Joe Biden veroordeelt de vernielingen, plunderingen en brandstichting. "Demonstreren tegen wreedheid is terecht en noodzakelijk", schrijft hij in een verklaring. "Het is ten diepste een Amerikaanse reactie. Maar nodeloze vernieling en geweld dat levens in gevaar brengt, horen daar niet bij."