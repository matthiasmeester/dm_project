Afgelopen nacht heeft er een grote brand gewoed in de Hoofdstraat in Hoogeveen. Twee horecabedrijven zijn daardoor verwoest.
Het vuur is via het dak van een grillroom overslagen naar een café, zegt een woordvoerder van Veiligheidsregio Drenthe. In de naastgelegen tabakszaak is sprake van rookschade.
Rond 07.30 uur vanochtend werden muren van de panden alvast gesloopt om zo beter bij het vuur te kunnen komen. Rond 08.15 uur meldde de brandweer dat het vuur onder controle was. De oorzaak van de brand is niet bekend.
In de omgeving van Hoogeveen is vanochtend een NL Alert afgegeven. In het bericht werd gewaarschuwd voor rookontwikkeling in Hoogeveen. "Blijf uit de rook, sluit ramen en deuren. Schakel ventilatie uit", klonk het. Later volgde het bericht dat het NL Alert werd ingetrokken.
Omliggende woningen werden uit voorzorg ontruimd. Een persoon is in een ambulance onderzocht.
Loco-burgemeester Erwin Slomp leeft mee met de uitbaters en eigenaren van de getroffen panden, laat hij weten aan RTV Drenthe, "Eerst moeten ze dicht door de coronamaatregelen. De afgelopen weken hebben ze keihard gewerkt om weer open te kunnen maandag en dan overkomt ze dit", zegt hij.
"Het is verschrikkelijk, ik had net de boel weer klaar", zegt een uitbater van een van de cafés. "Ik had alles een nieuw likje verf gegeven en rekening gehouden met de ruimte, die anderhalve meter afstand en zo, en nu dit."