Inwoners van verschillende plaatsen in het land wordt geadviseerd zuinig te zijn met drinkwater. In Oost-Nederland en Drenthe is de afgelopen dagen bijna 50 procent meer water gebruikt dan normaal.
Waterleidingmaatschappij Drenthe (WMD) laat weten dat er misschien minder water uit de kraan komt, meldt RTV Drenthe. "Als iedereen tegelijk veel water gebruikt, daalt de druk in de leidingen", zegt een woordvoerder. WMD doet een dringende oproep aan gebruikers om "niet-noodzakelijk watergebruik te beperken".
Ook in Overijssel en Gelderland was de waterdruk gisteren verlaagd. Onder meer in Varsseveld, Ulft en Gendringen kwam minder water uit de kranen, meldt Omroep Gelderland.
Sinds april is waterbedrijf Vitens bezig om mensen ervan bewust te maken dat ze zuinig moeten omgaan met water. Doordat het zo weinig heeft geregend werd afgelopen tijd veel water gebruikt voor het sproeien van de tuin. Ook worden op grote schaal zwembadjes gevuld.
"We zagen al langere tijd dat het waterverbruik sterk toenam. Maar nu met het mooie weer is het helemaal extreem geworden", liet een woordvoerder gisteravond weten aan RTV Oost.
Inwoners van verschillende plaatsen in Drenthe, Overijssel en Gelderland is gevraagd niet te sproeien en geen zwembaden te vullen. "Je ziet deze tijd veel advertenties voor zwembaden waar 8000 tot 20.000 liter water ingaat, maar we roepen mensen op daar niet voor te kiezen", zei de Vitens-woordvoerder gisteren.
Ook vragen Vitens en WMD mensen om zo kort mogelijk te douchen en het is raadzaam om de wasmachine alleen 's nachts aan te zetten en de auto voorlopig even niet te wassen.
Vewin, de Vereniging van drinkwaterbedrijven in Nederland, geeft aan dat het tekort op sommige plekken extreem is, maar dat er op veel plekken geen problemen zijn.
Onder meer in Noord-Holland, Zuid-Holland, Zeeland en Brabant is geen reden om de waterdruk te verlagen. In Groningen was gisterochtend wel een flinke stijging in het watergebruik te zien, maar vandaag is daar geen sprake van.