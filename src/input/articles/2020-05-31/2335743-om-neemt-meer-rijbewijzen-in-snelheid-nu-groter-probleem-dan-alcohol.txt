Het Openbaar Ministerie heeft de afgelopen drie jaar steeds meer rijbewijzen ingevorderd. In 2016 werden nog 14.752 roze pasjes afgepakt, vorig jaar waren dat er bijna 16.000. Dat zijn er zo'n 44 per dag. Ook dit jaar lijkt het, ondanks de coronamaatregelen en het advies om thuis te werken, niet minder te worden.
Het gaat om overtredingen op heterdaad, waarbij alcohol de afgelopen jaren de grootste boosdoener was. Snelheidsovertredingen nemen al jaren toe, en lijken dit jaar de kroon te gaan spannen. "Dat is heel zorgelijk", zegt verkeersofficier Achilles Damen van het Openbaar Ministerie tegen de NOS.
"De boodschap om niet onder invloed te rijden, die nemen mensen wel ter harte", zegt Damen. "Dat snelheid zo gevaarlijk is, is blijkbaar onvoldoende bekend. Je raakt je rijbewijs niet zomaar kwijt. Dan moet je echt veel te hard gereden te hebben. En vooral dat is heel zorgelijk. Dat mensen ervoor kiezen om zo te hard te rijden."
Ook dit jaar lijken de cijfers door te zetten. En dat is volgens justitie opvallend in deze tijd van corona en thuiswerken. Een eenduidige verklaring voor de stijging is er niet, ook al ging de maximumsnelheid op de snelwegen in maart omlaag naar 100 kilometer per uur. "Maar rijbewijzen worden niet alleen op de snelweg ingenomen", zegt Damen. "Ook op wegen waar de maximumsnelheid 60 en 80 kilometer per uur is, en zelfs in de bebouwde kom."