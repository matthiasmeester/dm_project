In Rotterdam zijn afgelopen nacht twee mensen gewond geraakt bij een schietincident. Bij de arrestatie van twee verdachten werd opnieuw geschoten en kwam het tot een confrontatie tussen tientallen jongeren en agenten, meldt de politie.
"We zijn in Rotterdam wel wat gewend, maar dit was een extreme situatie", zegt politiewoordvoerder Wim Hoonhout. Agenten hebben gericht geschoten op de twee verdachten, die volgens hen al schietend wegreden op een scooter. "Ik ben blij dat er geen andere mensen gewond zijn geraakt, want dat had kunnen gebeuren."
Even voor middernacht kreeg de politie melding van een schietincident op de Abraham van Stolkweg bij het Neptunus Familiestadion. Getuigen hadden meerdere schoten gehoord.
Op de plek troffen agenten twee gewonde mannen aan, een 19-jarige inwoner van Krimpen aan den IJssel en een 20-jarige Rotterdammer. Ze zijn met schotwonden aan arm en been naar het ziekenhuis gebracht. De twee verkeren volgens de politie niet in levensgevaar.
Even verderop, in de omgeving van het Roel Langerakpark, zagen agenten de twee verdachten. Ze leken deel uit te maken van een menigte jongeren die zich daar had verzameld. De verdachten negeerden een stopteken van de politie en "reden volgens de agenten al schietend door het publiek", zegt de woordvoerder.
De politie opende het vuur op het vluchtende duo. De jongens bleven ongedeerd en gingen even later met hun scooter onderuit. Een 17-jarige verdachte uit Maassluis werd volgens de politie meteen opgepakt. De 16-jarige Rotterdammer die de scooter had bestuurd, werd in de buurt gearresteerd.
Bij de aanhouding werd geen vuurwapen gevonden. Het onderzoek in het park is nog gaande. Een mogelijk scenario dat wordt onderzocht, is dat de neergeschoten mannen de slachtoffers van een beroving wilde helpen.
Toen agenten de omgeving van de arrestatie vannacht ontruimden, werden ze bekogeld met stenen en flessen door tientallen jongeren. "Zij waren genoodzaakt geweld te gebruiken om de agressieve en opstandige jongeren tot bedaren te krijgen", schrijft de politie in een persbericht.
De jongeren werden gecontroleerd op wapenbezit. Een fotojournalist die in de buurt stond, werd daarbij geslagen.
"Ik stond een meter of twintig achter de politie", zegt de fotojournalist bij omroep Rijnmond. "En op een gegeven moment komt een van die mannen die gecontroleerd was op me af. Omdat hij niks misdaan had draaide ik de camera weg. Hij vond dat er sprake was van politieracisme en hij eiste dat dit gefilmd zou worden." Toen de fotograaf dat niet deed, kreeg hij naar eigen zeggen twee klappen.
Eerder op de avond was ook al het nabijgelegen Vroesenpark ontruimd, nadat grote groepen mensen daar overlast hadden veroorzaakt. "Het was een groot drama", zegt een buurtbewoner tegen Rijnmond.
De aanwezigen waren aan het barbecueÃ«n, er werd gedronken en ook lachgas gebruikt. "Mensen stonden ballonnen op te pompen en te gillen van het lachen. Auto's stonden naast elkaar, midden op de weg, zodat er niemand meer voorbij kon", beschrijft de buurtbewoner het tafereel.
De ontruiming in dit park verliep volgens de politie redelijk rustig. Op videobeelden is te zien dat er een verkeersopstopping ontstond toen alle bezoekers vertrokken. Het is nog onduidelijk of er een verband is tussen de gebeurtenissen in de omgeving van de twee parken.