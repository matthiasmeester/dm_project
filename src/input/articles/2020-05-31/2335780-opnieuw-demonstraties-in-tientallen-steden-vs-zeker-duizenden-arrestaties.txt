In tientallen Amerikaanse steden is zondag en vannacht opnieuw gedemonstreerd. Voor de zesde dag op rij gingen actievoerders de straat op na de dood van een zwarte arrestant door politiegeweld. In onder meer Chicago, Philadelphia en Washington waren er betogingen. In zeker veertig grote steden is een avondklok ingesteld en in vijftien staten stond de Nationale Garde paraat.
Hoewel de protesten vreedzaam begonnen, eindigden ze de laatste dagen op sommige plekken in rellen. Ondanks het instellen van de avondklok werd er zondagavond massaal gedemonstreerd. Persbureau AP meldt op basis van eigen tellingen dat er de afgelopen zes dagen zeker 4400 mensen zijn aangehouden.
Onder hen is Chiara de Blasio, de (zwarte) dochter van de burgemeester van New York, die zaterdagavond werd opgepakt omdat ze aanwijzingen van de politie niet opvolgde. Burgemeester de Blasio (die zelf wit is) liet de arrestatie van zijn dochter in een persconferentie zondag ongenoemd, maar veroordeelde wel "anarchistische activisten met een gewelddadige agenda".
Chiara de Blasio heeft op het politiebureau niet gezegd wie ze was, maar ze zou wel de ambtswoning van de burgemeester als adres hebben opgegeven. Ze is niet vastgezet en komt later voor de rechter.
Op verschillende plaatsen is geplunderd en brand gesticht. In Philadelphia gooiden demonstranten stenen en molotovcocktails naar de politie en in San Francisco werd opnieuw geplunderd.
"Je ziet een heel verschillend beeld door het hele land" zegt correspondent Marieke de Vries. "Je ziet harde confrontaties, maar ook politieagenten en commissarissen die het gesprek aangaan of die zelfs meelopen met een demonstratie. 'Wij zijn ook boos dat dit gebeurd is', zeggen ze. 'We zijn het met jullie eens.' Dat zorgde toch dat er wat meer rust kwam onder de demonstranten, omdat ze zich gehoord en erkend voelden."
Overal in de VS waren hulpdiensten en burgers op zondagmiddag in touw om de ravage op te ruimen:
Opnieuw is er ook geprotesteerd bij het Witte Huis in Washington. Dat begon vreedzaam, maar later werd er brand gesticht en gooiden betogers stenen naar de politie. Die schoot traangas af op de demonstranten. Een onbekend aantal mensen is aangehouden.
Volgens Marieke de Vries wordt het gevaarlijk als de demonstranten in de buurt komen van het Witte Huis. "Dat zou een moment kunnen zijn dat de politie met scherp moet gaan schieten om de president te beschermen." De demonstranten in Washington spelen met vuur, zegt ze. "De U.S. Marshals en agenten van de Drug Enforcement Administration (DEA) zijn nu ook ingezet om in te grijpen bij deze demonstraties."
In de nacht van vrijdag op zaterdag, toen demonstranten ook botsten met de politie bij het Witte Huis, is president Trump naar een bunker gebracht, melden Amerikaanse media. Hij zou ongeveer een uur zijn gebleven in de bunker bij het Witte Huis, die is gebouwd om de president te beschermen wanneer er bijvoorbeeld een terroristische aanslag is gepleegd.
Correspondent Arjen van der Horst was bij een demonstratie vlak bij het Witte Huis:
In Minneapolis, de stad waar vorige week de zwarte arrestant George Floyd werd omgebracht door een witte politieman, is een vrachtwagen met hoge snelheid ingereden op een groep demonstranten op een afgesloten snelweg. Volgens de autoriteiten gaat het vermoedelijk om een opzettelijke actie. Er lijken geen gewonden te zijn gevallen onder de betogers op de weg. Voor zover bekend kon iedereen zich tijdig uit de voeten maken.
Nadat de wagen tot stilstand was gekomen, werd die omsingeld door woedende demonstranten. De chauffeur is kort daarop gearresteerd en naar het ziekenhuis gebracht. Hij raakte gewond, maar is niet in levensgevaar. Er wordt nog onderzocht hoe de truck op de snelweg kon komen.
Het werd vanuit verschillende hoeken gefilmd, onder meer door omstanders en een beveiligingscamera. Een deel van de beelden is zonder geluid aangeleverd:
De politie heeft de afgelopen dagen op veel plekken rubberkogels en traangas op actievoerders afgeschoten. Daarbij raakten zowel betogers als agenten gewond.
Ook journalisten die verslag deden van de protesten zijn afgelopen weekend gearresteerd of gewond geraakt. Volgens onderzoekscollectief Bellingcat waren meerdere verslaggevers doelbewust het slachtoffer van geweld door de politie.
In het centrum van Atlanta zijn twee politieagenten ontslagen omdat ze zaterdagavond te veel geweld hadden gebruikt bij de arrestatie van twee studenten die de avondklok negeerden. Op sociale media gaat een video rond van de arrestatie. Burgemeester Keisha Lance Bottoms noemt de beelden "zeer verontrustend". De agenten zeiden dat ze dachten dat de studenten gewapend waren.
Op de beelden is te zien dat de twee hardhandig uit een auto worden gesleept:
De demonstraties in de VS begonnen vorige week na de dood van George Floyd. Hij stikte nadat een agent minutenlang een knie op zijn nek had gedrukt.
Wereldwijd hebben mensen steun betuigd aan de demonstranten in de VS. Voor vandaag staat ook een protest op de Dam in Amsterdam gepland.