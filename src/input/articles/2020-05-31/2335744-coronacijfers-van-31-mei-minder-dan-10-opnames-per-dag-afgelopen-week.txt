Het aantal doden gerelateerd aan het coronavirus is toegenomen met 5. In totaal zijn sinds de start van de uitbraak aan het RIVM 5956 overledenen gemeld van wie is vastgesteld dat ze leden aan covid-19, de ziekte die door het virus wordt veroorzaakt. De toename van 5 is de laagste dagelijkse stijging sinds 16 maart.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Er zijn 8 nieuwe ziekenhuisopnames gemeld. In totaal zijn er 11.735 coronapatiënten opgenomen (geweest). Van hen liggen er nog zo'n 700 in het ziekenhuis.
Het instituut wijst er daarbij op dat de dagelijks gemelde cijfers kunnen achterlopen: vooral sterfgevallen worden soms pas na een aantal dagen doorgegeven door de GGD'en. Als dat op sommige dagen meer gebeurt dan gebruikelijk, ontstaan er pieken in de grafiek die het beeld vertekenen. Op weekenddagen kan de vertraging extra groot zijn, waardoor op zondag en maandag doorgaans een lager aantal wordt gemeld dan de rest van de week.
Dat het aantal ziekenhuisopnames afneemt, is goed te zien als je de gerapporteerde ziekenhuisopnames per week vergelijkt. De piek was begin april, toen er gemiddeld bijna 500 mensen per dag werden gemeld door het RIVM. Twee weken geleden werden er per dag gemiddeld 17 nieuwe ziekenhuisopnames gemeld. Afgelopen week waren dat er 9 per dag. Per ziekenhuis zijn het er minder dan 1 per week.
Op de intensive care daalde het aantal patiënten met het coronavirus met 11, naar 159. Een van hen ligt nog steeds in Duitsland. Het aantal patiënten op de IC zonder corona daalde met 30 naar 501.
Ernst Kuipers van het Landelijk Netwerk Acute Zorg vindt het aantal niet-coronapatiënten op de IC laag. "Huisartsen en ziekenhuizen hebben kennelijk langer nodig om de reguliere zorg weer op te starten", zegt hij. Na veel geplande operaties moeten patiënten nog een tijdje op de IC liggen. Door het coronavirus zijn veel reguliere operaties niet doorgegaan.
Buiten de IC's liggen nog 544 coronapatiënten in het ziekenhuis, 45 minder dan gisteren.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD's aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.