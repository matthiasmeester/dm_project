Bij een achtervolging door de politie in het zuidwesten van Gelderland zijn meerdere politieauto's beschadigd geraakt. De voertuigen werden geramd door een bestelauto met een aanhanger, die uiteindelijk in Velddriel werd klemgereden.
De bestuurder van de bestelauto negeerde gisteravond in de buurt van Waardenburg, in de gemeente West Betuwe, een stopteken van de politie en ging ervandoor. De automobilist kreeg een stopteken vanwege een "verdachte situatie" even daarvoor, laat een politie-woordvoerder weten.
Agenten zetten de achtervolging in, die onder meer via Opijnen, de binnenstad van Zaltbommel, Rossum en Kerkdriel uiteindelijk naar Velddriel leidde, meldt Omroep Gelderland.
Op Twitter staat een filmpje waarop te zien is dat de auto zonder verlichting met hoge snelheid door Zaltbommel rijdt.
Op de N831 bij Velddriel werd het busje klemgereden. De auto kwam daarbij in een sloot terecht. Vier politieauto's zijn met schade weggesleept.
De bestuurder is aangehouden, onder meer op verdenking van gevaarlijk rijgedrag en een reeks verkeersovertredingen. "De bestuurder reed met enorme snelheden. Waar 30 is toegestaan, werd bijvoorbeeld 120 gereden", zegt de politiewoordvoerder.
Fietsers en voetgangers die weg moesten springen voor de auto, is gevraagd aangifte te doen. Er raakte niemand gewond.