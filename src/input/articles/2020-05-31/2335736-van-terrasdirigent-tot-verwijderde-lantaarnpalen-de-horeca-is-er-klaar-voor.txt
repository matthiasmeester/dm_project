Morgen mag de horeca in Nederland weer open. Vanaf 12.00 uur kunnen dorstige gasten plaatsnemen op de terrassen en weer in de cafés en restaurants gaan zitten. Met gepaste maatregelen: afstand houden en een 'checkgesprek' vooraf, om risico's zo veel mogelijk uit te sluiten. Binnen moet gereserveerd worden en zijn maximaal dertig gasten welkom. Sommige ondernemers vragen ook voor het terras te reserveren, al is dat geen verplichting vanuit de overheid.
De meeste zaken gaan in ieder geval open, valt op te maken uit een rondgang onder regionale afdelingen van Koninklijke Horeca Nederland. "Ik krijg de indruk dat bijna alles wat open kan, open gaat", zegt een woordvoerder van de afdeling Amsterdam. "De ondernemers vinden het oprecht spannend. We weten niet hoe de toeloop gaat zijn. Sommige ondernemers hebben bijna net zoveel personeel als dat ze gasten kunnen plaatsen."
Horeca-uitbaters met soms tientallen jaren ervaring hebben behoorlijk de zenuwen voor morgen:
Ook in de regio's Gelderland, Midden-Nederland, Noord-Holland en Overijssel is dat het beeld, zeggen vertegenwoordigers. Sommige zaken gaan misschien wat later in de week open, anderen doen alleen het terras. En bij kleinere zaken is het nog de vraag of het rendabel genoeg is open te gaan.
Sander Wind van de afdeling Gelderland verwacht "een prettige chaos". "Het wordt hartstikke mooi weer, iedereen heeft er zo lang op moeten wachten. En het zal best druk worden op de terrassen, dus we zullen er alles aan moeten doen om het in goede banen te leiden."
Veel gemeenten hebben toestemming gegeven aan de horeca om de terrassen te vergroten, zodat de anderhalve meter afstand echt gehouden kan worden. "In Hilversum staan hele pleinen ter beschikking. Daar zijn lantaarnpalen weggehaald voor een groter terras en zijn fietsenrekken weggehaald", zegt een woordvoerder van de afdeling Midden-Nederland. "Dat betekent niet automatisch meer stoeltjes."
In het protocol van Koninklijke Horeca Nederland staat dat twee mensen die geen huishouden vormen, binnen anderhalve meter van elkaar mogen zitten. Minister Grapperhaus (Justitie en Veiligheid) zei eerder deze week dat het niet de bedoeling is dat je dicht bij elkaar zit, ook al ben je maar met z'n tweeën.
Rob Baltus, de regiovoorzitter van de afdeling Noord-Holland en eigenaar van een restaurant in Blokker (bij Hoorn), heeft om alles in goede banen te leiden een terrasdirigent ingeschakeld. "Dat is iemand die mensen gaat ontvangen, het checkgesprek doet en mensen naar hun tafeltje begeleidt. Zodat iedereen op zijn plek zit. Het wordt anders een chaos."
En er is op veel plekken heel wat water bij de wijn gedaan. Door gemeenten, marktkramen, andere winkels. "De ruimte is beperkt", zegt Geerlof Kanis van de afdeling Overijssel. "Op heel veel plaatsen mogen we een terras uitbouwen, maar je kunt een straat niet volbouwen. Ik heb zelf een zaak in Haaksbergen en in overleg met de weekmarkt en detailhandel hebben we goede afspraken kunnen maken."
Eén oproep doen alle horeca-ondernemers. Werk mee met de maatregelen, want dan pas wordt het een succes. "Houd je aan de regels en volg de instructies van het personeel op", zegt Eveline Doornhegge van de afdeling Amsterdam. "Als er lange wachtrijen staan, ga dan weg."
Sander Wind van de afdeling Gelderland sluit zich bij die afspraken aan. "Weet dat we een gigantisch moeilijke periode hebben gehad en dat er nog een hele moeilijke periode zal volgen. Bij iedereen is er enthousiasme dat we weer buiten kunnen spelen. En we hopen dat onze gasten met ons meewerken." 
Rob Baltus heeft er vooral heel veel zin in. "De zon gaat schijnen, het wordt knallen."