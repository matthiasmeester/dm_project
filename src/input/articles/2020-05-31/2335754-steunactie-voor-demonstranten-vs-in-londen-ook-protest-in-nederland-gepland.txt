In navolging van protesten in de Verenigde Staten gaan ook in andere landen demonstranten de straat op. Van Berlijn tot Teheran voeren mensen actie tegen racisme en politiegeweld.
In Londen zijn duizenden mensen bijeengekomen om steun te betuigen aan de actievoerders in de VS. Zij roepen de leus: "Geen gerechtigheid, geen vrede", en dragen borden waarop staat: "Hoeveel meer?" Daarmee reageren ze op de dood van de zwarte Amerikaanse arrestant George Floyd door politiegeweld.
De betogers hadden zich verzameld bij de Amerikaanse ambassade in Londen:
Bij het protest in Londen zijn vijf mensen opgepakt, schrijft de London Evening Standard. Drie actievoerders wegens het schenden van de coronaregels, twee na een confrontatie met de politie.
De actievoerders negeerden het verbod op samenscholing vanwege het coronavirus. De Engelse politie greep niet in.
Ook in Nederland staat een protest gepland. Organisaties tegen racisme roepen op om morgenmiddag actie te voeren op de Dam in Amsterdam. De actievoerders willen solidariteit tonen met de demonstranten in de VS. Ook grijpen ze de gelegenheid aan om tegen racisme in Nederland en Europa te betogen.
In Berlijn werd onder het motto 'Gerechtigheid voor George Floyd' ook bij de Amerikaanse ambassade gedemonstreerd:
De demonstraties in de VS begonnen afgelopen week na de dood van de zwarte arrestant George Floyd door politiegeweld. Vannacht waren opnieuw veel Amerikaanse steden het toneel van protesten en confrontaties tussen de politie en demonstranten.
De vreedzame protesten werden de afgelopen dagen steeds grimmiger. Ze liepen uit op plunderingen, brandstichtingen en vernielingen.
President Trump zegt dat de rellen mede zijn georganiseerd door de linkse antifascistische beweging Antifa. Hij heeft op Twitter gezegd dat zijn regering Antifa voortaan als terreurorganisatie beschouwt. Wat dat concreet betekent is onduidelijk; Antifa heeft geen duidelijke organisatiestructuur.
De gouverneur van New York, Andrew Cuomo, wil dat het gedrag van de politie bij de protesten in zijn stad de afgelopen dagen wordt onderzocht. Op sociale media circuleren filmpjes van politiegeweld tegen demonstranten.
Een video uit New York laat onder meer zien hoe twee politiewagens op een dranghek inrijden met daarachter tientallen demonstranten. Die worden door de kracht van de voertuigen naar achteren geduwd. Het is niet bekend of er gewonden zijn gevallen.