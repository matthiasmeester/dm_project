Veel mensen keken lang uit naar deze datum: 1 juni. Opnieuw worden een aantal noodmaatregelen in de strijd tegen het coronavirus opgeheven.
De afbouw van de coronamaatregelen gaat volgens een 'routekaart' die premier Rutte begin mei presenteerde. De belangrijkste punten op 1 juni zijn het openbaar vervoer en de horeca.
Zo gaat het openbaar vervoer weer volgens normale dienstregeling rijden. Reizigers moeten verplicht een mondkapje dragen. Dat geldt voor het gehele openbaar vervoer, dus treinen, bussen, trams en metro's, maar ook op bijvoorbeeld sommige veerverbindingen.
Het is de bedoeling dat mensen hun mondkapje opzetten voor ze het voertuig betreden. Op het perron en bij de halte is het niet verplicht.
In treinen zijn stickers geplakt om aan te geven waar je mag zitten (alleen aan de raamkant, en staan is uit den boze). Vanwege Tweede Pinksterdag verwachten vervoersorganisaties geen drukte. Daarom zal de NS dinsdag pas weer volledig opschalen.
Wie zich niet aan de regels houdt riskeert een boete van 95 euro, maar medewerkers in het ov gaan reizigers niet actief opsporen en beboeten. Ze houden allereerst toezicht.
Eind april deed NS de eerste tests met de 'anderhalvemetertrein', zo ziet die eruit:
Restaurants, cafés, theaters, concertzalen, musea, monumenten en bioscopen mogen om 12.00 uur weer open. In de horeca, theaters, concertzalen en bioscopen worden maximaal dertig mensen toegelaten, zodat de afstand goed bewaard kan worden. Bij musea hangt het maximale aantal bezoekers af van de beschikbare ruimte. Voor alle activiteiten is reserveren verplicht.
In de samenleving is het nu de norm dat iedereen anderhalve meter afstand houdt tot elkaar, maar in de horeca is hier een uitzondering voor gemaakt. Ook twee mensen die geen huishouden met elkaar vormen mogen bij elkaar aan een tafeltje zitten, meldde Koninklijke Horeca Nederlander eerder. Minister Grapperhaus (Justitie en Veiligheid) zei eerder deze week dat het niet de bedoeling is dat je dicht bij elkaar zit. Hij wijst op de eigen verantwoordelijkheid.
Deze horecaondernemers zijn best nerveus over de nieuwe regels:
Voor restaurants en cafés geldt dat gasten alleen binnen mogen zitten na een reservering. Bij ontvangst moet een controlegesprek worden gehouden, om in te schatten of iemand ziek is. Is dat het geval, dan mag iemand geweerd worden.
Ook moet bij een groep van drie mensen of meer gevraagd worden of de groep een gezamenlijk huishouden vormt. Als dat niet zo is, dan moeten mensen afstand houden. Bij binnenkomst moeten mensen de handen wassen. Voor het zitten op een terras is een reservering niet nodig. Ook geldt er geen maximum aantal gasten, al wordt opgeroepen om grote druk te vermijden. Na vertrek moet de tafel grondig worden gereinigd.
Ook hiervoor geldt dat er niet actief naar overtreders gezocht zal worden door boa's of politie. Er wordt een beroep gedaan op horecabedrijven en bezoekers, de verantwoordelijkheid ligt bij hen. Alleen bij forse overtredingen en het niet opvolgen van waarschuwingen worden er boetes uitgeschreven, is de richtlijn.
De meeste middelbare scholieren gaan vanaf dinsdag weer naar school. De meeste leerlingen doen dat één dag per week, bleek afgelopen week uit een enquête van de VO-raad. Op de andere dagen volgen leerlingen onderwijs vanuit huis. Zo geeft de helft van de scholen de lessen online, zodat leerlingen thuis mee kunnen kijken.
Zo ging de voorbereiding van leerlingen op het Altena Collega in Sleeuwijk in zijn werk:
Ook gaat het nieuwe Nederlandse testbeleid van start. Waar eerder alleen mensen in specifieke groepen, zoals zorgpersoneel en leraren werden getest, geldt dit nu voor iedereen. Het betekent dat iedereen met corona-achtige klachten zich kan melden bij de GGD. Dat gaat via een speciaal telefoonnummer. Of je zo'n test ook echt nodig hebt, bepaal je zelf. De uitslag van de test volgt 24 uur na afname.
De komende maand blijven deze maatregelen van kracht. Op 1 juli staat er een nieuwe versoepeling gepland; dan gaan sportscholen, sauna's, campings en vakantieparken weer helemaal open. Ook mogen restaurants en bioscopen opschalen naar honderd bezoekers.
Voor sommige maatregelen, zoals de anderhalve meter afstand houden en vaak je handen wassen is nog geen voorlopige einddatum.