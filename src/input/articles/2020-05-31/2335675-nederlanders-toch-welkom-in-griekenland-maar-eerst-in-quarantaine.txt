Griekenland laat vanaf 15 juni toch Nederlandse toeristen toe. Iedereen die vliegt vanaf de luchthavens in Amsterdam, Rotterdam, Eindhoven of Maastricht wordt getest op het coronavirus. Bij een positief resultaat geldt: twee weken onder toezicht in een quarantainehotel. Reizigers die het virus niet hebben, moeten een week in zelfisolatie zonder toezicht.
Dat volgt uit een nieuwe bekendmaking van het Griekse ministerie van Buitenlandse Zaken. Vrijdag maakte Griekenland bekend dat het vanaf 15 juni de grenzen opent voor bezoekers met nationaliteiten uit 29 'veilige' landen. Nederland stond niet op die lijst, net als bijvoorbeeld het Verenigd Koninkrijk, ItaliÃ« en Spanje.
Mensen uit die 'onveilige' landen zouden Griekenland niet in mogen, ook niet als ze in een 'veilig' land als Duitsland op het vliegtuig stappen. De maatregel leidde tot kritiek. Selecteren op nationaliteit mag namelijk niet, zegt de Europese Commissie.
Het beleid is aangepast en draait nu volgens de Griekse regering om het vliegveld waar een reiziger vandaan komt, niet meer om de nationaliteit. De Griekse autoriteiten baseren zich daarbij op een lijst van de Europese luchtvaartorganisatie EASA met luchthavens in 'risicogebieden'.
Vliegveld Groningen Airport Eelde is de uitzondering in Nederland, want dat staat niet op de lijst van risicogebieden. Als je vanaf die luchthaven vliegt kun je in theorie ook getest worden, maar dat gebeurt op willekeurige basis. Op de lijst staan bijvoorbeeld ook geen Duitse luchthavens. In theorie kun je als Nederlander dus ook vanaf een Duits vliegveld vliegen om te voorkomen dat je verplicht wordt getest bij aankomst in Griekenland.
Het bovenstaande beleid geldt vooralsnog van 15 tot en met 30 juni. Vanaf 1 juli geldt voor reizigers uit alle landen dat ze na aankomst op een Grieks vliegveld willekeurig kunnen worden getest op corona. De aanvullende maatregelen voor risicogebieden worden later duidelijk.