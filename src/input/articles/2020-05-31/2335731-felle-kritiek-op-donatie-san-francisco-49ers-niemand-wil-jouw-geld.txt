Een donatie van één miljoen dollar (900.000 euro) van American football-club San Francisco 49ers, naar aanleiding van de dood van George Floyd, is niet bij iedereen in goede aarde gevallen.
Eigenaar Jed York van de 49ers liet in een verklaring weten dat het geld is bedoeld voor "lokale en nationale organisaties die zich inzetten voor verandering", maar hij werd er vervolgens via social media aan herinnerd dat hij enkele jaren geleden niet opkwam voor de protesterende Colin Kaepernick, quarterback van zijn eigen ploeg.
Floyd overleed eerder deze week in Minneapolis nadat hij op hardhandige wijze was opgepakt door de politie. Bij zijn arrestatie hield een witte agent minutenlang zijn knie op de nek van de zwarte arrestant gedrukt.
De dood van Floyd heeft voor zeer veel onrust gezorgd in verschillende Amerikaanse steden. Grote groepen mensen gaan al dagen achtereen de straat op om te protesteren. Daarbij zijn ook rellen uitgebroken.
"Mensen in ons land hebben pijn. De emoties zijn rauw, en terecht. De afgelopen weken zijn er gruwelijke daden gepleegd. Voordat we een ingrijpende verandering kunnen realiseren, moeten we de moed hebben om eerst het probleem te erkennen: zwarte mannen, vrouwen en kinderen en onderdrukte minderheden worden nog steeds systematisch gediscrimineerd", aldus 49ers-eigenaar York.
Zijn woorden konden echter direct op felle kritiek rekenen. Via onder andere Twitter werd York verweten dat hij zich enkele jaren geleden ook niet van zijn beste kant heeft laten zien toen hij Kaepernick bij de 49ers aan de kant schoof.
"Niemand wil jouw geld Jed, we willen rechtvaardigheid", schreef Eric Reid, oud-speler van de American football-club. Volgens Reid smeekte York hem in 2016 om niet net als Kaepernick tijdens het spelen van het Amerikaanse volkslied op één knie te gaan zitten.
Kaepernick knielde in augustus 2016 als eerste American football-speler tijdens het spelen van het Amerikaanse volkslied om te protesteren tegen het politiegeweld tegen vooral zwarte Amerikanen. Hij kreeg daarna bijval van heel wat collega's, onder wie Reid. De actie 'take a knee' werd regelmatig herhaald nadat Kaepernick ermee was begonnen, ook in andere sporten.
De quarterback werd door de actie een omstreden figuur in de VS: een deel vindt hem een icoon, een ander deel moet niets van hem hebben, onder wie president Donald Trump. Hij betichtte Kaepernick en diens medestanders van een gebrek aan respect.
San Francisco 49ers nam aan het einde van dat jaar afscheid van Kaepernick, die als symbool van de protestbeweging tot zijn eigen frustratie nergens meer aan de bak kon komen. 
Volgens de American football-speler was er sprake van een samenzwering tussen de NFL-clubs, die hij daarop allemaal aanklaagde. Kaepernick speelde tussen 2011 en 2016 voor de 49ers.
De donatie die eigenaar York van de 49ers nu heeft gedaan, kon wel op de sympathie rekenen van oud-speler Torrey Smith, die in 2015 en 2016 voor de club uitkwam.
"Ik heb oneindig veel gesprekken met Jed over deze problemen gehad toen ik voor San Francisco uitkwam. Ik ben hem dankbaar voor zijn betrokkenheid bij ongelijkheid", aldus Smith, die in 2012 (met Baltimore Ravens) en 2018 (met Philadelphia Eagles) de Super Bowl won.