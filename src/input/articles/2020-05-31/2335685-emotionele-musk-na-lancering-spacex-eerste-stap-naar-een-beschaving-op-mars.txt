Achttien jaar werkte hij er naartoe. Elon Musk, oprichter van ruimtevaartbedrijf SpaceX, maakte het tot zijn persoonlijke doel om de mens vanaf Amerikaanse bodem de ruimte in te sturen. Na de succesvolle lancering zaterdag van een bemande Crew Dragon werd hij daarom "overmand door emoties".
"Het is eerlijk gezegd lastig om te praten", aldus Musk tegen journalisten enkele uren nadat NASA-astronauten Douglas Hurley (53) en Bob Behnken (49) naar de ruimte zijn gebracht om naar het internationale ruimtestation ISS te gaan.
"Ik heb achttien jaar naar dit doel toegewerkt, dus het is nogal moeilijk te geloven dat het is gebeurd", zei Musk. Musk spreekt de hoop uit dat dit de "eerste stap" is naar een "beschaving op Mars" en naar een "multiplanetair leven" met een basis op de maan.
Kijk de lancering hier terug:
Hurley en Behnken bevinden zich momenteel in een baan om de aarde en voeren aan boord van de Crew Dragon een aantal technische tests uit, eten en slapen nog wat, voordat ze zondag tegen 16.30 uur (Nederlandse tijd) aankomen bij het ISS. Daar zullen de twee ervaren astronauten 110 dagen blijven om het ruimtestation voor te bereiden op meer bemande missies van Amerikaanse bodem. Ook zullen ze de al aanwezige astronauten helpen met onderzoek.
SpaceX is het eerste commerciÃ«le bedrijf dat mensen naar de ruimte heeft gebracht. Dit is ook de eerste bemande Amerikaanse ruimtevlucht sinds 2011. In dat jaar kwam er een eind aan het Space Shuttle-programma. Sindsdien waren de Amerikanen voor de lancering van hun astronauten afhankelijk van de Russen.
De koppeling van de Crew Dragon vindt vanmiddag om 16.30 uur Nederlandse tijd plaats. Dat moment is live te volgen via deze livestream op NOS.nl