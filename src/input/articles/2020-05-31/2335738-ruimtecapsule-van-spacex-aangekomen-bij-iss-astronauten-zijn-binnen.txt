De ruimtecapsule van SpaceX met aan boord NASA-astronauten Doug Hurley en Bob Behnken is veilig aangekomen bij het Internationale Ruimtestation. De Crew Dragon legde een paar minuten voor de geplande tijd aan bij het ISS, in de ruimte boven China en MongoliÃ«.
De bemanning is inmiddels aan boord gegaan:
Het is de bedoeling dat Hurley en Behnken 110 dagen in de ruimte blijven om het ruimtestation voor te bereiden op meer bemande missies van Amerikaanse bodem.
De ruimtevlucht met de Crew Dragon van SpaceX is de eerste van een commercieel bedrijf naar het ISS. De capsule vertrok gisteravond laat en kwam iets minder dan 19 uur later veilig aan, waarmee de reis een succes is. De lancering werd eerder uitgesteld vanwege stormachtig weer en bliksem.
Zo kwam de capsule rond 16.15 uur aan bij het ruimtestation:
Voordat de astronauten zich konden aansluiten bij de bemanning van het ISS, moesten ze wachten tot de druk in de capsule was gedaald. Even voor 18.45 uur slaagde ook deze stap en konden Hurley en Behnken zich aansluiten bij NASA-collega Christopher Cassidy en de Russische astronauten Anatoli Ivanishin en Ivan Vagner in het ISS-ruimtestation.
Hurley zegt dat het "een hele eer is om deel uit te maken van het ruimteschip van de Verenigde Staten dat is aangemeerd bij het internationale ruimtestation."
De astronaut was ook onderdeel van de laatste bemande Amerikaanse ruimtevlucht in 2011. In dat jaar kwam er een eind aan het Space Shuttle-programma. Sindsdien waren de Amerikanen voor de lancering van hun astronauten afhankelijk van Rusland.
Oprichter van ruimtevaartbedrijf SpaceX is Elon Musk, ook bekend van Tesla. Hij werkte achttien jaar toe naar dit moment en maakte het tot zijn persoonlijke doel om de mens vanaf Amerikaanse bodem de ruimte in te sturen. Na de succesvolle lancering zaterdag van een bemande Crew Dragon werd hij daarom "overmand door emoties".
Musk wil uiteindelijk met een nieuw prototype raket, Starship genaamd, naar de maan en uiteindelijk Mars vliegen.
Hij noemde de lancering gisteren de "eerste stap" naar een "beschaving op Mars" en naar een "multiplanetair leven" met een basis op de maan.