Goedemorgen op deze Eerste Pinksterdag! Vandaag komt ruimtecapsule Crew Dragon aan bij het ISS-station, en gooien 23 Elburgse winkeliers toch hun winkel open, ondanks dat de burgemeester en gemeenteraad dat liever niet hebben.
Vandaag zijn er perioden met zon. Het wordt 19 graden in het noorden tot 23 graden in het zuiden.
Opnieuw waren veel Amerikaanse steden afgelopen avond het toneel van protesten en gewelddadige confrontaties. Betogers trokken zich niets aan van de avondklok die is ingesteld in 25 steden, waaronder Chicago, Miami, Los Angeles, Philadelphia en Atlanta.
In Minneapolis, waar de demonstraties maandag begonnen na de dood van een zwarte arrestant door politiegeweld, wisten politie en de nationale garde de onlusten de kop in te drukken. Met traangas en rubberkogels hielden ze de betogers uit de buurt van een politiebureau en andere plekken in de stad.
Er zijn 4000 militairen ingevlogen, en daar komen er nog 7000 bij, liet de staat Minnesota weten.
Achttien jaar werkte hij er naartoe. Elon Musk, oprichter van ruimtevaartbedrijf SpaceX, maakte het tot zijn persoonlijke doel om de mens vanaf Amerikaanse bodem de ruimte in te sturen. Na de succesvolle lancering zaterdag van een bemande Crew Dragon werd hij daarom "overmand door emoties".
"Het is eerlijk gezegd lastig om te praten", aldus Musk. Vandaag wordt de ruimtecapsule zoals in deze Wekdienst vermeld bij het ISS verwacht. Musk spreekt de hoop uit dat dit de "eerste stap" is naar een "beschaving op Mars" en naar een "multiplanetair leven" met een basis op de maan.
Kijk de lancering hier terug:
Fijne zondag!