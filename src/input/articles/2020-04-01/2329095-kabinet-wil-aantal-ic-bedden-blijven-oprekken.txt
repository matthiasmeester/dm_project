Het kabinet wil er alles aan doen om ervoor te zorgen dat er zo lang mogelijk genoeg intensivecarebedden zijn voor zwaar zieke patiënten. Dat heeft minister De Jonge gezegd tegen een ongeruste Tweede Kamer, die vreest dat er een moment komt dat artsen moeten kiezen tussen patiënten.
De Jonge voorziet dat er zondag 2400 intensivecarebedden zijn, waarvan 1900 voor coronapatiënten. Hij noemde dat indrukwekkend. Het is veel meer dan waar vorige week rekening mee werd gehouden.
Er liggen nu 1191 mensen met corona op de intensive care. "Dat zijn er meer dan gisteren, maar niet zo veel meer als waar we eerst van uitgingen."
Het kabinet wil proberen de capaciteit nog verder op te rekken en het aantal bedden uit te breiden. Daarover worden allerlei gesprekken gevoerd, ook met Duitsland. Op aandrang van PVV en PvdA riep de Kamer het kabinet op de capaciteit te verhogen tot bijvoorbeeld 3000, maar De Jonge wil zich niet op een getal vastleggen.
De Jonge zegt dat hij geen aantallen nieuwe IC-bedden wil noemen:
Het kabinet zegt op allerlei manieren te willen voorkomen dat we in een fase komen dat er vanwege een gebrek aan bedden een keuze moet worden gemaakt tussen patiënten. Dat is ook nog nooit gebeurd, zei De Jonge.
Mocht die fase aanbreken, dan worden besluiten genomen op basis van een protocol dat nog moet worden opgesteld. Hij zei dat hij niet op de stoel van de artsen wil gaan zitten. De Jonge voegde er nog aan toe dat medici altijd al afwegingen maken over "aanvaardbare zorg", ook los van de coronacrisis. Hij zei ook dat er nooit besluiten zullen worden genomen alleen op basis van iemands leeftijd.
De Kamer blijft zich zorgen maken of er genoeg wordt getest op corona. De Jonge herhaalde dat het aantal tests geleidelijk wordt uitgebreid. Hij zei dat er ook hard wordt gewerkt aan het vergroten van het aantal beschermingsmiddelen voor zorgpersoneel, maar noemde dat "taai".
Premier Rutte benadrukte dat het grootste deel van de bevolking zich aan de regels houdt. Uitgangspunt blijft dat mensen zoveel mogelijk thuis moeten blijven. Daar wordt komend weekend, met een goede weersverwachting, ook weer apart aandacht voor gevraagd. Reizen binnen Nederland wordt zoveel mogelijk ontraden.
Het kabinet is ook niet van plan religieuze bijeenkomsten helemaal te verbieden. Volgens Rutte werken de geloofsgemeenschappen al goed mee en houden ze vooral online-bijeenkomsten. De premier zei dat het kabinet hierover wel met de organisaties in contact blijft.
De premier erkende dat hij niet de juiste toon heeft getroffen over de solidariteit met andere Europese landen. Er kwam eerder van verschillende kanten kritiek op uitlatingen van Rutte en minister Hoekstra daarover. Zuid-Europese landen vonden dat ze door Nederland in de steek werden gelaten. Hoekstra zei gisteren al dat het kabinet niet empathisch genoeg is geweest en Rutte sloot zich daarbij aan.
De premier benadrukte dat Nederland wel degelijk wil meehelpen aan financiële steun voor andere EU-landen en dat hij solidair wil zijn. Hij wil onder meer een "coronafonds" voor giften aan zwaar getroffen landen. Maar het kabinet blijft tegen gezamenlijke staatsleningen ("euro- of coronabonds"). Volgens Rutte is dat een "no-go".
Het kabinet maakt zich zorgen over de mogelijke komst van Duitse en Belgische toeristen naar Nederland in het paasweekeinde. Mogelijk komen daar morgen nadere mededelingen over. Een landelijke sluiting van alle campings of vakantieparken is volgens de premier niet nodig. Verschillende veiligheidsregio's hebben overigens zelf al campings en parken dichtgedaan. 
In het Kamerdebat waren er ook veel kritische vragen over dat er nog steeds vliegtuigen op Schiphol landen uit corona-brandhaarden, zoals New York. Het kabinet zegt wel te voelen voor strengere controles en neemt ook daar morgen een besluit over.
Net als andere ministers eerder riep Rutte bedrijven op geen misbruik te maken van de financiële steunmaatregelen. Hij vroeg bedrijven ook geen dividend of bonussen uit te keren.