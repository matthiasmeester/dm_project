Minister Hoekstra van Financiën wil dat Nederland grofweg een miljard euro stopt in een Europees noodfonds voor landen die zwaar door de coronacrisis zijn getroffen. In een interview met het internationale persbureau Reuters zegt de minister dat deze gift "bedoeld is als een teken van solidariteit voor landen die te maken hebben met het coronavirus".
Premier Rutte denkt dat in het fonds in totaal zo'n 10 á 20 miljard euro moet komen, zo zei hij in het tv-programma Nieuwsuur. Landen moeten daar naar verhouding aan bijdragen. Een bedrag wilde hij niet noemen. "Ik ga niet speculeren. We moeten eerst kijken of dat fonds er komt."
Zo'n fonds bestaat nog niet. Het is een idee waar het Nederlandse kabinet vandaag mee kwam, na de kritiek vanuit Zuid-Europa over de vermeende onbuigzame houding van Nederland. Premier Rutte lanceerde het plan in de Tweede Kamer. Het idee is om landen te helpen met een gift, geen lening. Het geld is vooral bedoeld voor medische zorg.
Kijk hier hoe premier Rutte het coronafonds aankondigde:
Nederland kreeg de afgelopen dagen veel kritiek, vooral uit Italië en Spanje, omdat het te strenge voorwaarden zou stellen aan financiële hulp voor de getroffen landen. Het zou dan gaan om geld uit het Europese Stabilisatiemechanisme (ESM), een pot met honderden miljarden euro's die in het leven is geroepen na de Griekse schuldencrisis.
Ook viel het verkeerd dat Nederland zich hard verzette tegen Europese obligaties, waarmee eurolanden samen schulden op zich zouden moeten nemen.
Het coronafonds moet nadrukkelijk een tijdelijk noodfonds zijn waarbij landen de gift niet hoeven terug te betalen.
Hoekstra kwam gisteren terug op de strenge Nederlandse opstelling en erkende dat het kabinet niet empathisch genoeg was geweest tegenover Zuid-Europa.