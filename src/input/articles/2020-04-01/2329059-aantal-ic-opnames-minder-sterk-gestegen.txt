Op dit moment liggen er volgens het Landelijke Coördinatiecentrum Patiëntenspreiding (LCPS) 1191 patiënten met het coronavirus op de intensive care. Dat zijn er slechts veertig meer dan gisteren. De afgelopen dagen steeg het aantal nieuwe bezette bedden telkens met ongeveer honderd. Er zijn nog 200 zo'n IC-bedden voor nieuwe coronapatiënten beschikbaar op dit moment.
Het plan is om de IC-capaciteit in Nederland voor coronapatiënten uit te breiden naar 1900 bedden. De kritische grens is daarmee bereikt, daarboven zal er geselecteerd moeten worden, zei NVIC-voorzittter Diederik Gommers vanochtend in de Tweede Kamer. Het RIVM houdt er serieus rekening mee dat op het hoogtepunt 2500 coronapatienten zijn die een IC-bed nodig hebben.
Het aantal mensen dat door het coronavirus is overleden, is met 134 toegenomen, meldt het RIVM. In totaal zijn nu in Nederland voor zover bekend 1173 mensen overleden aan het virus. Het aantal patiënten dat in een ziekenhuis is opgenomen (geweest), is met 447 toegenomen tot 5159.
Het aantal nieuwe ziekenhuisopnames en doden is fors lager dan gisteren. Toen werden er 175 nieuwe doden en 722 ziekenhuisopnames gemeld. Het RIVM wijst erop dat het dagkoersen zijn, en dat er pas een trend te zien is door naar een langere periode te kijken. Ook worden ziekenhuisopnames en sterfgevallen soms pas na een aantal dagen doorgegeven.
Het RIVM zegt dat de trends in opnames per provincie onveranderd zijn sinds gisteren. Dat betekent dat Noord-Brabant over de piek heen lijkt te zijn, maar dat dit in Zuid-Holland, Noord-Holland, Gelderland en Limburg, de andere provincies met veel ziekenhuisopnames, nog niet zichtbaar is.
De meeste ziekenhuisopnames per inwoner zijn in de Noord-Limburgse gemeente Peel en Maas. De afgelopen weken zijn 107 mensen uit Peel en Maas opgenomen in het ziekenhuis. (246,4 patiënten op de 100.000 inwoners) Ook in het Brabantse Boekel zijn er veel ziekenhuisopnames (213 patiënten op de 100.000 inwoners). Klik hier voor de interactieve kaart.
Al met al concludeert het RIVM dat "de eerste effecten van de maatregelen zichtbaar worden". Het aantal ziekenhuisopnames en doden zou volgens het instituut hoger zijn geweest als er geen maatregelen waren genomen.
Leeftijden
Volgens het RIVM zijn er twee mensen jonger dan 50 overleden. Beiden hadden "ernstige onderliggende gezondheidsproblemen". De gemiddelde leeftijd van personen met het coronavirus die overlijden is een stuk hoger.
Het aantal patiënten dat op de intensive care ligt, wordt bijgehouden door de stichting NICE. De ziekenhuizen moeten die cijfers zelf invoeren. Zij doen dat niet altijd dagelijks, waardoor de cijfers achterlopen op de werkelijkheid.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat weer ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door corona, maar niet getest zijn, komen niet in de cijfers voor. Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overleden personen zal daardoor waarschijnlijk hoger zijn.
Het aantal bewezen coronapatiënten is gebaseerd op het door de GGD'en gemelde aantal mensen dat positief is getest. Het merendeel van de mensen met klachten wordt niet getest, waardoor dit cijfer volgens het RIVM geen goede graadmeter is voor de ontwikkeling van het virus in Nederland.
De gemiddelde leeftijden van patiënten in het ziekenhuis en patiënten die zijn overleden worden ook aangeleverd door het RIVM. Het percentage geeft het aantal patiënten of doden aan ten opzichte van het totale aantal ziekenhuisopnames van coronapatiënten of sterfte van coronapatiënten. De cijfers in deze laatste visualisatie zijn van de situatie tot en met 30 maart.