Een groeiend aantal overheden gebruikt apps om de gangen van corona-patiënten in kaart te brengen. Zo kunnen ze terugzoeken met wie corona-patiënten in aanraking zijn geweest en wie dus mogelijk risico lopen. Dat gebeurt in onder meer Singapore en Zuid-Korea; Singapore biedt andere landen aan om de software gratis over te nemen.
In Nederland is zo'n app vooralsnog niet aan de orde. Volgens een RIVM-woordvoerder past dat niet bij de fase van de uitbraak waar Nederland nu in zit, waarin iedereen uit voorzorg zoveel mogelijk thuis moet blijven. Ook moet daarvoor beter bekend zijn wie besmet is en zou er dus eerst meer getest moeten worden.
"Nu zou zo'n app inderdaad niet nuttig zijn", zegt Marc Bonten, arts-microbioloog aan het UMC Utrecht. "Maar als we de thuisblijfmaatregelen gaan afbouwen, kun je op die manier wel de uitbraak onder controle houden." Daarom zou de ontwikkeling van zo'n app wat hem betreft nu moeten beginnen.
Volgens hem is dat nodig om te voorkomen dat het aantal gevallen weer opeens snel stijgt. "Wie niet immuun is en mogelijk van iemand anders het virus heeft gekregen, moet dan doen wat wij nu allemaal doen: binnenblijven", zegt Bonten. De enige manier om dat snel te bepalen, is wat hem betreft met zo'n slimme app. Onderzoek geeft hem gelijk.
In Europa is het invoeren van dit soort apps lastiger dan in sommige andere landen, vanwege strenge privacyregels. Maar onmogelijk of onwenselijk is het niet, denken Europese wetenschappers.
"We willen dit graag in Europees verband opzetten, met meer aandacht voor privacy", zegt Bart Preneel van de universiteit van Leuven, die heeft meegedacht over een nieuw initiatief. Vooralsnog gaat het om een plan, maar volgens Preneel kan de eerste app volgende week klaar zijn.
In deze video van Nieuwsuur zie je wat de Nederlandse overheid mag doen met onze telefoongegevens en wat de Israëlische overheid al doet:
Volgens correspondent Ties Brock verzamelt de Israëlische inlichtingendienst telefoongegevens om na te gaan wie mogelijk besmet is geraakt. Mensen die volgens hun locatiedata langer dan 10 minuten in de nabijheid van iemand met het virus zijn geweest, krijgen een sms met de opdracht in quarantaine te gaan. Zo zouden meer dan 500 coronapatiënten zijn opgespoord.
Toen de minister van gezondheidszorg het 'traceren van contactpersonen' met technische middelen mogelijk wilde maken, stak er volgens correspondent Judith van de Hulsbeek een storm van kritiek op. Maar de nieuwe app die nu door Europese wetenschappers wordt ontwikkeld, wordt positiever ontvangen, vanwege de nadruk op privacy. Ook zijn Duitsers in deze tijden meer bereid om hun privacy op te geven, blijkt uit onderzoek.
Doordat veel mensen een smartphone hebben, is te achterhalen wie bij wie in de buurt is geweest. Dat kan doordat smartphones via bluetooth een uniek nummer uitzenden dat door andere telefoons kan worden opgevangen.
Een app kan die nummers verzamelen en bepalen welke corona-patiënten bij jou in de buurt zijn geweest en je dus mogelijk hebben besmet. Dat kan vals alarm zijn: als je bij iemand met het virus in de buurt bent geweest, maar netjes afstand hebt gehouden. Je weet namelijk niet wíe je mogelijk heeft besmet.
Het nieuwe initiatief is vrijwillig: gebruikers moeten de app zelf installeren. Ook stuurt de app geen locatiegegevens naar bijvoorbeeld de overheid en blijven alle gebruikers anoniem.
Die aandacht voor privacy ziet burgerrechtenorganisatie Bits of Freedom graag. "Je moet goed nadenken over hoe je dit invoert", zegt Lotte Houwing van die organisatie. Maar ze is is niet per se tegen. "Privacy is een belangrijk grondrecht, maar gezondheid ook. Daardoor kun je nu een andere privacy-afweging maken dan normaal." Wel is het wat haar betreft belangrijk dat de situatie weer wordt teruggedraaid als de crisis voorbij is.
China wil volgens correspondent Sjoerd den Daas dat iedereen zich houdt aan de tweewekelijkse quarantaine voor reizigers binnen China. Wie zit opgesloten, komt terecht in een WeChat-groep met het buurtcomité. Via een foto of tekstbericht moet twee keer per dag de temperatuur worden doorgegeven. Ook wordt bijgehouden wie twee weken binnen is gebleven of toch nog heeft gereisd.
Correspondent David Jan Godfroid zegt dat autoriteiten in hoofdstad Moskou waarschijnlijk vergaande bevoegdheden krijgen om bewoners te volgen. Je moet je dan registreren met een app om nog naar buiten te mogen, anders zou je een gevangenisstraf tot zeven jaar riskeren. Ook mogen dan telecomdata en banktransacties worden gebruikt.