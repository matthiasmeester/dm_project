Het personeel op de intensivecareafdelingen staat onder enorme druk door de coronacrisis. Die boodschap had Diederik Gommers, voorzitter van de Nederlandse Vereniging voor Intensive Care voor de Tweede Kamer. De Kamer werd vanochtend bijgepraat over de crisis door deskundigen. "We zijn bezig met het leveren van krankzinnige zorg."
"We hebben iets aan kwaliteit ingeboet bij de zorg op de IC's. Het is nog steeds kwalitatief aanvaardbare zorg, maar wel anders dan een maand geleden", zei Gommers. Normaal gesproken zorgt een verpleegkundige op de IC voor maximaal twee patiënten, nu is dat soms vier.
Gommers: "Dat geeft echt spanning. Verpleegkundigen voelen de druk, de stress dat ze niet meer helemaal in control zijn. Dat ze fouten gaan maken, essentiële fouten waardoor iemand kan komen te overlijden."
Gommers over de spanning op de IC's:
Bovendien wordt er nu ook IC-zorg verleend buiten de muren van de IC-afdelingen, omdat die op sommige plekken vol zitten. En het personeel is ook niet meer altijd specifiek opgeleid voor werken op de intensive care.
Volgens Gommers zijn de IC's nog steeds bezig met opschalen. Eind deze week moet dat 2400 bedden opleveren, waarvan 1900 voor patiënten met corona. Maar daarmee is ook de kritische grens bereikt. Als er nog meer patiënten komen, ontstaat er een crisis waarbij er mogelijk geselecteerd moet gaan worden. "Denk aan Italiaanse toestanden. Dan wordt het zo spannend, daar wil je niet aan denken."
Ondertussen is ook nog steeds niet precies duidelijk hoeveel capaciteit er is. Gommers: "Ik krijg nog steeds berichten binnen dat sommige ziekenhuizen hun kaarten tegen de borst houden, waardoor we niet precies weten hoeveel bedden er echt zijn in noodgevallen." Er wordt gewerkt aan een systeem dat precies in kaart moeten brengen hoeveel patiënten er op de verschillende IC's liggen.
Probleem is ook dat mensen langer op de intensive care liggen dan eerst gedacht. Nu wordt uitgegaan van een gemiddelde van 23 dagen, maar volgens Gommers kan het ook dat sommige patiënten vijf weken moeten blijven. Tot nu toe hebben 40 mensen de IC, na te zijn hersteld, weer verlaten. Enkele jonge patiënten zijn zelfs alweer naar huis.