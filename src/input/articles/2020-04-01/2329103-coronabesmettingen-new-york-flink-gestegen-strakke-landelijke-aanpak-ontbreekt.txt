In Amerika lijkt de houding ten opzichte van het coronavirus nu echt gedraaid. Na een trage start komen er steeds meer maatregelen. President Trump en zijn team gaan inmiddels uit van een inktzwart scenario voor de komende tijd. "Het worden twee of drie heel moeilijke weken", zei Trump gisteravond in een persconferentie. "Het wordt een van de moeilijkste periodes die we ooit in dit land hebben gehad. We gaan duizenden mensen verliezen."
De staat New York is het zwaarst getroffen door de corona-uitbraak. Vandaag steeg het aantal doden opnieuw met 391 tot bijna 2000. Ook het aantal bevestigde besmettingen nam fors toe: van 75.795 naar 83.712.
In het hele land zijn ongeveer 200.000 mensen besmet en zo'n 4400 mensen overleden aan de gevolgen van het coronavirus.
De VS verwacht dat zeker tussen de 100.000 en 240.000 Amerikanen zullen overlijden aan het virus. "Dat getal van 100.000 doden is dan nog het best case scenario, als alle Amerikanen zich keurig aan alle richtlijnen houden voor afstand houden en thuis werken", zegt correspondent Arjen van der Horst.
Eerder sprak de president nog de hoop uit dat delen van Amerika na Pasen weer gewoon 'open' zouden zijn, maar dat gaat nu toch niet door. "Het zijn de projecties van zijn experts die hem op andere gedachten hebben gebracht", zegt Van der Horst. Ook peilingen lijken een rol te hebben gespeeld. "Volgens meerdere opiniepeilingen wil de Amerikaanse bevolking dat de overheid meer maatregelen neemt."
Ziekenhuizen in New York staan onder enorme druk, daarom wordt dit noodhospitaal gebouwd in Central Park: 
Gouverneur Cuomo van New York heeft besloten alle speelplaatsen in de stad New York te sluiten. Met de maatregel wil hij de sociale afstand die mensen moeten houden aanscherpen. De speelplaatsen in de rest van de staat New York waren al gesloten. Ook zijn in de stad alle basketbalringen weggehaald, zodat mensen niet in de verleiding komen om te gaan basketballen.
Volgens persbureau Reuters zei Cuomo dat de politie van New York City agressiever zal optreden bij het handhaven van de contactbeperkingen. "Jongeren hebben de boodschap nog steeds niet begrepen, je ziet nog steeds te veel situaties waar jongeren te dicht op elkaar zitten", zei Cuomo. "Wie moet er nog sterven, zodat je begrijpt dat je een verantwoordelijkheid hebt?"
Dat iedereen in de VS het virus nu serieus neemt, betekent niet dat er een duidelijke aanpak is voor het hele land, zegt correspondent Arjen van der Horst. "Er is nog steeds geen strakgeleide operatie vanuit de federale overheid."
Zo klagen verschillende staten dat het nog steeds niet goed gaat met het testen van potentiële corona-patiënten. Ook zouden staten met elkaar aan het concurreren zijn om de noodzakelijke hulpmiddelen te krijgen, zoals mondkapjes en beademingsapparatuur.
"Die zijn letterlijk op de vrije markt tegen elkaar aan het opbieden", zegt Van der Horst. "Ook de federale regering is aan het concurreren met individuele staten. Zo had Massachusetts twee ladingen aan hulpmiddelen besteld, maar de gouverneur zegt dat die ladingen nooit zijn aangekomen. De federale regering bood meer geld en trok zo die middelen naar zich toe."
Volgens Van der Horst verlangen de staten naar een betere coördinatie vanuit Washington. "Dan kan iedereen de middelen krijgen die ze nodig hebben."