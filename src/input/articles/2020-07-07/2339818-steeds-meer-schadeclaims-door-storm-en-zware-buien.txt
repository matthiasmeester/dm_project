Verzekeraars krijgen steeds meer meldingen binnen van schade die is veroorzaakt door storm of zware regenval. In drie jaar tijd is het aantal meldingen over stormschade meer dan verdubbeld. Het aantal meldingen over neerslagoverlast is in die periode met ruim driekwart toegenomen.
De grootste particuliere schadeverzekeraar van Nederland, Interpolis, zegt dat het om vele duizenden claims per jaar gaat. Vorig jaar waren er over het hele jaar 14.856 meldingen van stormschade. Nu halverwege 2020 zijn er al bijna 14.000 meldingen.
Volgens een woordvoerder worden mensen vaker verrast door slecht weer waardoor ze geen voorzorgsmaatregelen kunnen nemen. "Een zomerstorm zie je niet aankomen", zegt een woordvoerder. "Die zijn vaak heel lokaal en heel intens. Soms zie je een kwartier voor tijd een klein vlekje op de buienradar en dat is dan de weinige tijd die je hebt om schade te voorkomen."
Het gemiddelde schadebedrag bij extreme neerslag is ongeveer 2000 euro. Huiseigenaren claimen dat via de opstal- en inboedelverzekering.
Verwacht wordt dat het aantal schademeldingen de komende jaren verder toeneemt, omdat Nederland volgens meteorologen vaker met zware regenval te maken krijgt.
Verzekeraars stimuleren de aanleg van groene daken. De begroeiing op die daken neemt een deel van het water op en kan schade aan huizen voorkomen.
Als het aantal schademeldingen inderdaad blijft toenemen, gaan de premies waarschijnlijk omhoog. Hoezeer is niet te zeggen, omdat de verzekering ook wordt bepaald door andere soorten schades zoals brand en diefstal.