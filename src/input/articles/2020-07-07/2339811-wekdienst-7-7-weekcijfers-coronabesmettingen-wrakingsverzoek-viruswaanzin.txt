Goedemorgen! Actiegroep Viruswaanzin krijgt vandaag te horen of de rechter wordt vervangen in het kort geding dat zij hebben aangespannen tegen de Staat. Het RIVM komt met de nieuwste cijfers over de coronabesmettingen en in de rechtbank in Den Haag is de inhoudelijke behandeling van de zaak tegen een man die een aanslag wilde plegen op het Binnenhof.
Eerst het weer: er kan vandaag nog een enkele bui vallen, maar op de meeste plaatsen is het droog. Het wordt 17 tot 21 graden bij een matige westenwind.
Ga je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
De Belastingdienst heeft tienduizenden mensen bestempeld als fraudeur bij hun aangifte inkomstenbelasting. Volgens RTL Nieuws en Trouw startte de dienst fraudeonderzoeken als sprake was van bijvoorbeeld bepaalde aftrekposten, hoge zorgkosten of giften. Ook bij burgers van wie de belastingadviseur door de fiscus werd gezien als 'facilitator' van fraude, werd een onderzoek gestart.
De fraudeonderzoeken zouden in 2012 zijn begonnen onder de codenaam 'project 1043'. Volgens RTL en Trouw moesten burgers zelf hun onschuld aantonen en lagen sommige jarenlang overhoop met de Belastingdienst.
Ringo Starr, de drummer van de Beatles, wordt vandaag 80 jaar. Om dat te vieren geeft hij via zijn YouTube-kanaal een benefietshow.
Fijne dag!