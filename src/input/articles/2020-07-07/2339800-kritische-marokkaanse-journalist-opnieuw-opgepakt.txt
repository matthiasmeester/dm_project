De Marokkaanse journalist en activist Omar Radi is samen met zijn collega Imad Stitou opgepakt in de Marokkaanse stad Casablanca. De twee zijn zondagavond opgepakt en stonden afgelopen dag voor de rechter. Ze worden verdacht van openbare dronkenschap en geweldpleging.
Volgens NOS-correspondent Samira Jadir werden Radi en Stitou door agenten aangehouden nadat ze een confrontatie hadden gehad met een andere journalist. De verslaggever van het Marokkaanse Chouf TV, dat nauw samenwerkt met de autoriteiten, begon de twee ongevraagd te filmen.
"Daarop begonnen ook Radi en Stitou te filmen om vast te leggen dat ze werden lastiggevallen", zegt Jadir. Kort daarop arriveerde de politie, die de twee kritische journalisten arresteerde.
Inmiddels zijn ze weer vrijgelaten. Op Twitter schrijft Radi dat het goed met ze gaat:
Radi is een van de weinige journalisten in Marokko die zich kritisch uitlaten over de Marokkaanse overheid, zegt Jadir. "Hij kaart dingen aan als corruptie en mensenrechtenschendingen. Sinds vorig jaar komt hij ook daadwerkelijk in de problemen voor deze kritiek", zegt ze.
Ook Stitou is volgens Jadir kritisch richting de autoriteiten.
Radi is de afgelopen tijd veel in het Marokkaanse nieuws geweest. "Mensenrechtenorganisatie Amnesty International bracht twee weken geleden een rapport naar buiten, waarin staat dat Radi door de overheid in de gaten wordt gehouden door spyware op zijn smartphone te zetten."
Marokko ontkent dit en heeft Radi gedagvaard. Het land beticht juist Radi nu van spionage, volgens Jadir. "Je zou kunnen zeggen dat er toen een lastercampagne is begonnen tegen de journalist. Bepaalde media noemen hem nu een spion voor de Britse inlichtingendienst."
Afgelopen december werd Radi opgepakt vanwege kritische tweets. Toen werd hij veroordeeld tot een voorwaardelijke celstraf van vier maanden.