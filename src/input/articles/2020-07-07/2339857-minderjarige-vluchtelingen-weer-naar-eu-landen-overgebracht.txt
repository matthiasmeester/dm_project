Vandaag wordt opnieuw begonnen met het overbrengen van alleenreizende vluchtelingenkinderen uit Griekenland naar andere landen. Dat lag maandenlang stil als gevolg van reisbeperkingen door de coronacrisis.
25 kinderen worden naar Portugal overgevlogen, morgen volgen nog eens 25 minderjarige kinderen naar Finland. De meeste kinderen zijn afkomstig uit het overvolle vluchtelingenkamp Moria op Lesbos, de rest komt van de eilanden Samos en Chios.
Portugal heeft al eerder beloofd 500 alleenreizende kinderen op te nemen, Finland zal 100 kinderen opnemen maar ook 30 volwassen vluchtelingen die in aanmerking komen voor familiehereniging.
Begin maart werd besloten om ongeveer 1600 kinderen uit de Griekse kampen naar andere EU-lidstaten te brengen. Staatssecretaris van migratie George Koumountsakis zei vandaag op vliegveld Athene dat de planning is dat komende maanden te doen. Onder andere Duitsland en Luxemburg hebben in april al kinderen toegelaten.
In totaal hebben elf EU-lidstaten, plus Noorwegen en Zwitserland, zich bereid verklaard kinderen uit de kampen op te zullen vangen. Nederland doet niet mee.
In de kampen op de Griekse eilanden zijn nu iets meer dan 1100 alleenreizende minderjarige vluchtelingen geregistreerd, meer dan 500 zijn de afgelopen tijd naar het vasteland overgebracht.
In heel Griekenland verblijven bijna 4700 vluchtelingenkinderen, van wie er ongeveer 2500 in onveilige en moeilijke omstandigheden leven.