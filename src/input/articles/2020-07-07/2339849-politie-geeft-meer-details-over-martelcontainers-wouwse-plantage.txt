De politie heeft meer details onthuld over de verdachten in de zaak rond de zeven zeecontainers in het Brabantse Wouwse Plantage, die vermoedelijk als gevangenis en martelkamer gebruikt zouden gaan worden. De containers waren geluiddicht gemaakt en van binnen afgeplakt met warmte-isolerend folie, waarschijnlijk om te voorkomen dat de inhoud van de containers te zien is met een warmtebeeldcamera.
Zes containers waren ingericht als cel waarin mensen vastgebonden konden worden. Een andere container was ingericht als martelkamer: er hingen handboeien aan het plafond en er stond een tandartsstoel die aan de vloer was vastgeschroefd.
De politie gaf deze beelden vrij:
De politie vond onder meer snoei- en takkenscharen, een takkenzaag, scalpels, tangen, handboeien, vingerboeien, tape, bivakmutsen en zwarte katoenen zakken die over het hoofd getrokken kunnen worden.
De politie kwam de verdachten op het spoor door het onderzoek naar EncroChat-telefoons. In deze zaak kon de politie meelezen met miljoenen geheime berichten van criminelen.
In april startte de politie een onderzoek naar een 40-jarige man uit Den Haag die verdacht wordt van betrokkenheid bij drugshandel en het voorbereiden van een liquidatie. "Hij leidde een bestaan onder de radar, maar uit ons financieel onderzoek bleek dat hij vermoedelijk een loods in Wouwse Plantage in gebruik had", aldus Jannine van den Berg, politiechef Landelijke Eenheid.
In chatgesprekken werden onder meer foto's verstuurd van een zeecontainer waarin een tandartsstoel stond, met riemen aan de armleuningen en een voetensteun. Ook werd er gesproken over ontvoeren en martelen: "Als ik hem op de stoel heb gaat er meer komen", "maar die hond is spoorloos". De loods werd aangeduid als 'ebi' (naar de Extra Beveiligde Inrichting in Vught) en "behandelkamer".
Volgens de politie leken de aanstaande ontvoeringen met grote precisie te worden voorbereid: "er waren meerdere 'teams' en een "OT' (observatieteam), en er werden wapens, politiekleding, busjes, stopborden en kogelwerende vesten geregeld."
Uit de chatberichten leidde de politie af wie beoogde slachtoffers waren. Zij werden gewaarschuwd en doken onder. Volgens de politie zijn hierdoor ontvoeringen, gijzelingen en andere ernstige geweldsmisdrijven voorkomen.
Toen de cellen nagenoeg klaar leken, besloot de politie in te grijpen. Op 22 juni doorzocht de politie dertien locaties en werden zes verdachten opgepakt. Bij de doorzoekingen vond de politie onder meer 24 kilo van de drug mdma , drie gestolen bestelbusjes, twee snelle auto's en (vuur)wapens.
De zes mannen worden verdacht van voorbereiding van ontvoering, gijzeling, zware mishandeling, afpersing en deelname aan een criminele organisatie. Twee van hen worden ook verdacht van wapenbezit. Ze blijven allemaal voorlopig vastzitten.
In podcast De Dag ook aandacht voor de containers in Wouwse Plantage. Misdaadverslaggever Willem Jan Joachems van Omroep Brabant vertelt hoe hij de regio de afgelopen jaren heeft zien veranderen.
Podcast De Dag kun je hier beluisteren. Bevalt het? Vergeet je dan niet te abonneren!. 