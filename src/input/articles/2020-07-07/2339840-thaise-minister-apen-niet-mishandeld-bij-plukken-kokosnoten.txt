Apen worden niet misbruikt om kokosnoten te plukken in Thailand, stelt de Thaise minister van Economie. Hij ontkent de beschuldigingen van dierenrechtenorganisatie PETA dat de apen worden mishandeld.
"Het plukken door apen is geen groot deel van de kokosnotenindustrie. De dieren zijn vooral een toeristische attractie en ze worden niet mishandeld", zegt minister Laksanawisit.
Vorige week maakten grote supermarktketens in Nederland, Groot-Brittannië en de Verenigde Staten bekend dat ze, naar aanleiding van een onderzoek van PETA naar de apen, bepaalde kokosproducten uit Thailand weren. Volgens Laksanawisit heeft dit al veel effect op de verkoop in Europese landen.
PETA deed onderzoek naar de leefomstandigheden van makaken in Thailand. Op beelden zijn apen aan touwen en kettingen te zien. De dieren worden volgens de dierenrechtenorganisatie slecht behandeld en vertonen tekenen van "extreme stress".
Volgens PETA bestaan er speciale 'apenscholen' waar de dieren getraind worden. Ook zijn medewerkers van de organisatie bij acht kokosplantages geweest waar ze naar eigen zeggen misstanden aantroffen.
De directeur van PETA verwerpt de uitspraken van Laksanawisit. "De Thaise overheid kan de kokosnootindustrie leiden zonder gebruik te maken van dieren. Dat doet de rest van de regio ook al. Of de overheid kan verantwoordelijk zijn voor de ondergang van de industrie, omdat deze feiten nu naar buiten zijn gebracht", is te lezen in een verklaring van de dierenrechtenorganisatie.
Het ministerie heeft woensdag een bijeenkomst met vertegenwoordigers van de kokosindustrie. Ook worden buitenlandse diplomaten door de minister uitgenodigd om met eigen ogen te zien hoe het plukken van kokosnoten eraan toegaat.
Thailand heeft afgelopen jaar voor 350 miljoen euro aan kokosmelk geëxporteerd, waarvan 63 miljoen euro ging naar de Europese Unie en Groot-Brittannië.