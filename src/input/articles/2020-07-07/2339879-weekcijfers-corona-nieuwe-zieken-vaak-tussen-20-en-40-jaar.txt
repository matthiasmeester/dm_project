Vier maanden na de eerste coronadode in Nederland laten de cijfers een steeds gunstiger beeld zien. Vorige week namen de GGD'en het recordaantal van ruim 67.000 testen af, waarvan er 375 positief waren. Dat is nog maar 0,6 procent van het aantal mensen dat zich laat testen omdat zij klachten hebben.
Ook uit het zogenoemde bron- en contactonderzoek komen steeds minder besmettingen naar boven. De GGD vraagt mensen die positief zijn getest met wie zij de afgelopen week nauw contact hebben gehad. Ook bij al die mensen wordt gekeken of zij zijn geïnfecteerd. Vorige week leverde dat 39 positieve testen op, tegenover 168 een maand eerder.
Opvallend is dat het bij de kleine groep nieuwe zieken vooral gaat om relatief jonge mensen in de leeftijdscategorie 20 tot 40 jaar, zoals het corona-dashboard van de Rijksoverheid laat zien. Hetzelfde tekent zich af in onder meer in de Verenigde Staten.
Een van de verklaringen daarvoor is volgens experts dat twintigers en dertigers sociaal het meest actief zijn. Daarnaast is er steeds meer testcapaciteit beschikbaar, waardoor inmiddels ook jongere mensen met relatief milde klachten kunnen worden gecontroleerd. De verwachting is dat er ook minder mensen zullen overlijden, omdat deze leeftijdscategorie aanzienlijk minder ziek wordt.
Op een gemiddelde dag wordt er nog maar een patiënt per dag in een Nederlands ziekenhuis opgenomen. Vorige week waren dat er volgens het RIVM negen in totaal. Het instituut is vanwege de lage aantallen opgehouden om dagelijkse cijfers door te geven, en rapporteert in plaats daarvan nog maar eens per week.
Het aantal doden vorige week kwam uit op negentien. In totaal zijn er volgens de officiële cijfers 6132 geteste mensen overleden door covid-19. Maar 'oversterftecijfers' van het CBS geven de indruk dat het werkelijke aantal overledenen eerder rond de 8900 uitkomt.
Op de intensive cares liggen nog maar 24 covid-patiënten; vijf minder dan een week eerder. "Een stabiel beeld", zegt voorzitter Ernst Kuipers van het Landelijk Netwerk Acute zorg. Nog blijven ook de overige IC-opnamen op hetzelfde niveau. Kuipers: "De overall IC-bezetting blijft laag en zal naar verwachting in de komende periode door vakanties niet aantrekken."
Vorige week presenteerde Kuipers een plan om het aantal IC-bedden te vergroten met 200 naar 1350. Mocht dit najaar toch weer de nood aan de man komen, dan moet er volgens hem kunnen worden opgeschaald tot 1700.
Wil je weten wat de belangrijkste cijfers over coronavirus zijn in jouw gemeente? Klik dan op onderstaande kaart. We houden daar onder andere het aantal in het ziekenhuis opgenomen patiënten per gemeente bij. Maar ook de geregistreerde besmettingen en het aantal overledenen.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt wekelijks gerapporteerd door het RIVM. Het gemelde cijfer is het totale aantal mensen dat tot dinsdag 10.00 uur nieuw in het ziekenhuis is komen te liggen. Een deel van hen is al eerder opgenomen, maar die opnames zijn pas later door de GGD's aan het RIVM doorgegeven.
Ook het cijfer van het aantal doden is afkomstig van het RIVM en ook daar kan vertraging in zitten. Mensen van wie vermoed wordt dat ze zijn overleden door het coronavirus, maar niet getest zijn, komen niet in de deze cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Het totale aantal overledenen is daardoor hoger.