Twee ernstig beschadigde wielen zijn de oorzaak van het ontsporen van een trein vlak bij Den Haag Centraal, begin januari, is gebleken uit een onderzoek. De wielen van de dubbeldekker van het type DDZ raakten beschadigd door problemen met het remsysteem, meldt de NS. De trein was vlak daarvoor nog gecontroleerd.
Geen van de 180 passagiers raakte gewond bij het incident, maar het spoor raakte over tientallen meters beschadigd.
Uit het onderzoek komt naar voren dat de trein ontspoorde door een combinatie van factoren. Zo werd de trein vaker als Sprinter ingezet dan waar in het onderhoudsplan rekening mee was gehouden. Ook werd de dubbeldekker gebruikt op een traject waar veel en hard moet worden geremd. Dat leidt tot meer slijtage van de remblokken.
Om herhaling te voorkomen wordt het onderhoud van alle 49 DDZ-treinen van de NS aangescherpt. Zo worden de remsystemen aangepast en wordt er voortaan een systeem gebruikt dat de wieltemperatuur meet. Als de temperatuur te hoog wordt, is dat een signaal om de trein extra te controleren.
Ook zullen de treinen niet meer als Sprinter worden gebruikt op die intensieve trajecten. DDZ is het enige materieeltype van de NS dat als Sprinter Ã©n als Intercity dienst doet.