In grote steden als Amsterdam, Den Haag en Eindhoven zijn de huren van vrijesectorwoningen het afgelopen kwartaal voor het eerst in lange tijd gedaald. Dat meldt woningmarktplatform Pararius. 
Landelijk gezien stegen de huren gemiddeld genomen nog wel met 2,4 procent, hoewel dat een gematigder tempo is dan in de afgelopen vijf jaar. Utrecht is een uitzondering onder de grote steden; de Utrechtse huurprijzen stegen in het tweede kwartaal met ruim 5 procent.
Volgens Pararius heeft de dip in meerdere grote steden te maken met het tijdelijk wegblijven van expats door de coronacrisis. "Zij huren voornamelijk woningen in het hoogste segment", zegt Jasper de Groot, directeur van Pararius. "Blijven de expats weg, dan blijven die woningen leeg. Om leegstand te voorkomen worden de expatwoningen voor een lagere huurprijs aangeboden."
Dat er minder buitenlandse werknemers een huis zoeken merkt ook het Amsterdamse makelaarskantoor HousingNet. "Normaal gesproken verhuren wij zo'n 80 procent van ons aanbod aan expats", zegt Thijs IJpeij van HousingNet. "Nu is dat minder dan de helft."
En dat heeft zijn effect op de huurprijs. "We hebben nu zo'n typische expatwoning in Amsterdam-Buitenveldert van 120 vierkante meter. Daar zou de eigenaar voorheen rond de 2400 euro voor vragen. Nu is dat 1850 euro."
Landelijk betalen huurders gemiddeld 16,70 per vierkante meter woonruimte per maand.
Het gaat hierbij om nieuwe huurcontracten voor vrijgekomen woningen. Dus niet om bestaande huurcontracten. Daarvan wordt de huur een keer per jaar, meestal in juli, verhoogd.
Het aantal aangeboden appartementen is vooral in Amsterdam de afgelopen maanden flink gestegen. Dat komt volgens Pararius niet alleen doordat er minder expats zijn, maar ook doordat er minder wordt verhuurd aan toeristen via sites als Airbnb. "Omdat de toeristische sector in één klap stil viel, kozen veel verhuurders ervoor om hun woning tijdelijk te verhuren aan woningzoekenden in plaats van aan toeristen."
Op langere termijn zouden de vrijesectorhuren ook landelijk kunnen gaan dalen, denkt Pararius. Maar dat hangt dan wel af van wat er op de koopmarkt gebeurt. Op dit moment is die stabiel. Maar als door de economische situatie huizen langer te koop komen te staan, kan dat effect hebben.
"Dan zullen mensen er alles aan doen om hun leegstaande woning alsnog te verhuren", zegt De Groot. "Om leegstand bij meer aanbod en minder vraag te beperken, heeft een verhuurder in principe maar twee instrumenten: de woning verbeteren door te renoveren of de huurprijs verlagen. Renovatie duurt lang, dus zullen veel verhuurders hun prijzen verlagen."