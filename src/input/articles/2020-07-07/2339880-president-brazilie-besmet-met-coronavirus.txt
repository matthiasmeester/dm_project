President Bolsonaro van Brazilië is positief getest op het coronavirus. Dat heeft hij zelf bekendgemaakt in een gesprek met journalisten.
Hij droeg daarbij een mondkapje; hij liet dat eerder vaak achterwege, maar een rechter heeft hem vorige maand verplicht om dat wel te doen als hij in de hoofdstad Brasilia in het openbaar optreedt.
Zo maakte Bolsonaro het nieuws bekend:
Braziliaanse media hadden al gemeld dat Bolsonaro besmettingsverschijnselen heeft. Hij kreeg zondag klachten en gebruikt het anti-malariamiddel hydroxychloroquine, dat door hemzelf en zijn Amerikaanse ambtgenoot Trump wordt aanbevolen als medicijn tegen covid-19.
Overigens zegt hij zich goed te voelen en eigenlijk graag een wandeling te willen maken, maar zijn artsen raden hem dat af. Gisteren zei hij tegen zijn gewoonte in tegen een van zijn aanhangers die hem benaderde, dat die beter afstand kon houden.
Bolsonaro ligt al maanden overhoop met wetenschappers en andere bestuurders in Brazilië, omdat hij voortdurend de ernst van de coronapandemie bagatelliseert. Hij vindt de strenge maatregelen om de verspreiding van het coronavirus tegen te gaan onzin en stelt dat de economische schade die de beperkingen veroorzaken erger is. Er is in zijn ogen niets tegen te doen dat 70 procent van de bevolking covid-19 krijgt.
Brazilië is met ruim 1,6 miljoen besmettingen en 65.000 doden door het virus na de VS het zwaarst getroffen door de pandemie.
Over waarom het coronavirus zo hard toeslaat in Zuid-Amerika maakten we deze uitlegvideo: