Meer dan twintig Nederlandse jongeren hebben in Albufeira in de Algarve een boete gekregen omdat ze op straat aan het drinken waren. Ook overtraden ze de coronaregels. Deze week werden al cafés gesloten in de Portugese badplaats omdat jongeren in grote groepen aan het feesten waren alsof er geen coronapandemie heerst. De militaire politie kwam eraan te pas om de orde te herstellen. De jongeren kregen het bevel zich te verspreiden.
In het weekend kwamen honderden jongeren naar de bars in Oura, het uitgaanscentrum van de stad. Ze zijn ondanks de coronacrisis op eindexamenreis. De café-eigenaren hadden moeite met het handhaven van de regels, zoals afstand houden en een mondkapje dragen en het verbod om met meer dan twintig mensen bij elkaar te komen, maar kregen geen boete opgelegd. Volgens de wet worden de eigenaren beboet als hun bezoekers zich misdragen. Die boete kan variëren van 1000 tot 5000 euro.
Nederlandse jongeren in Albufeira beklaagden zich in een gesprek met de Portugese tv over het strenge politieoptreden:
Op Twitter spreken inwoners van 2000 Nederlandse jongeren. Ze noemen het gedrag van de toeristen een gebrek aan respect voor de Portugese jongeren die al vier maanden thuiszitten en geen eindexamenreis hebben gehad en voor het medisch personeel.
Op een filmpje op Twitter is te zien hoe het eraan toe ging:
De gemeenteraad van Albufeira pleit voor duidelijke regels voor de horeca, om te voorkomen dat de situatie zich herhaalt. De gemeente is niet blij met de grote aantallen mensen op straat. In principe mogen bars en clubs nog niet open, maar als ze een snackbarvergunning hebben, kunnen ze tot 23.00 uur open zijn.
Er zijn reisbureaus die de reizen naar Albufeira hebben geannuleerd, maar niet allemaal, zegt een zakenman uit Albufeira in Portugese media. Volgens hem zijn er gisteren opnieuw 2000 Nederlandse jongeren aangekomen en zijn de problemen nog niet opgelost.