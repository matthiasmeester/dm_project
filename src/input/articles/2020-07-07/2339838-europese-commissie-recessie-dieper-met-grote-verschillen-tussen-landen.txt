De Europese economie krijgt het zwaarder voor de kiezen dan tot nu toe gedacht, ondanks alle maatregelen van overheden en beleidsmakers. De recessie zal dieper zijn en het herstel minder sterk dan eerder gedacht, met ook grotere verschillen tussen de EU-landen. Dat stelt de Europese Commissie in haar zomerprognose.
De economie van de eurolanden zal dit jaar krimpen met gemiddeld 8,7 procent en volgend jaar weer met 6,1 procent groeien. In de voorjaarsprognose begin mei werd de krimp nog geraamd op 7,7 procent. "De economische impact van de lockdown is zwaarder dan we eerst hadden verwacht en de reis gaat nog steeds over een woelige zee", aldus vice-voorzitter Valdis Dombrovskis.
De impact van de pandemie op de economische activiteiten was al groot in het eerste kwartaal, ook al voerden de meeste lidstaten pas halverwege maart lockdownmaatregelen in. Omdat in het tweede kwartaal de verstoringen langer aanhielden, is de economie nog harder geraakt.
Daar tegenover staat dat uit de eerste gegevens van mei en juni lijkt dat het ergste achter de rug is en het economisch herstel is ingezet. Maar dat herstel zal niet over de hele breedte van de economie zijn, en ook niet in alle eurolanden gelijk.
De prognoses laten volgens eurocommissaris Paolo Gentiloni de verwoestende economische effecten van de pandemie zien. "Een verhaal van toenemende verschillen, ongelijkheid en onveiligheid."
De onzekerheden zijn bovendien groot. "De omvang en duur van de pandemie en de lockdownmaatregelen zijn grotendeels onbekend. De arbeidsmarkt kan meer schade oplopen en de geldproblemen van veel bedrijven tot solvabiliteitsproblemen en faillissementen."
Volgens Dombrovskis maken de prognoses één ding duidelijk: "We hebben een akkoord nodig over ons ambitieuze herstelpakket, NextGenerationEU, om de economie te stutten".
De EU-leiders onderhandelen volgende week in Brussel over een omvangrijk herstelpakket van 750 miljard euro, waarbij veel steun naar de zwaarst getroffen landen dient te vloeien. De discussie gaat vooral over steun of leningen en onder welke voorwaarden.
De prognoses over de diepte van de recessie van de voorbije maanden verschillen van instituut tot instituut, doorgaans hoe recenter hoe somberder.