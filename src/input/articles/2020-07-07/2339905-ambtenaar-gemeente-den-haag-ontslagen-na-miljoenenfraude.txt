Een ambtenaar van de gemeente Den Haag is ontslagen omdat hij voor een bedrag van ruim twee miljoen euro heeft gefraudeerd.
De inmiddels ex-medewerker van de gemeente heeft jaren fraude gepleegd "met een substantiële financiële omvang". De gemeenteraad was al in maart van dit jaar op de hoogte gesteld, maar de gemeente treedt nu voor het eerst hierover naar buiten, meldt Omroep West. Verdere details worden nu niet bekendgemaakt in het belang van het onderzoek, dat waarschijnlijk nog maanden vergt.
Nadat de fraude op het stadhuis was opgemerkt, is er aangifte gedaan bij de Rijksrecherche en is de ambtenaar op staande voet ontslagen. De rechter heeft met dit ontslag ingestemd.
De gemeente probeert de schade die uit de fraude voortkomt zoveel mogelijk te verhalen op de ambtenaar. Er is beslag gelegd op de bezittingen van de ex-medewerker voor een bedrag van ruim twee miljoen euro.