Of we 27 april dit jaar nu Koningsdag, Woningsdag of Balkoningsdag noemen, één ding is zeker: de verjaardag van de koning krijgt een heel ander karakter dan normaal.
Vanwege de coronacrisis wordt iedereen geacht zo veel mogelijk thuis te blijven. Maar dat hoeft niets af te doen aan de feestelijkheid van Koningsdag, vindt de Oranjebond. Door het hele land worden activiteiten georganiseerd waarmee feestgangers - online of op anderhalve meter afstand - zich niet hoeven te vervelen.
Allereerst is er het officiële (nationale) programma van de Oranjebond. Dat begint 's ochtends met klokgelui, "als teken van verbinding, verdriet en vreugde", aldus de bond. Op deze website kun je zien of en hoe laat de klokken in jouw gemeente luiden.
Om 10.00 uur spelen musici van het Koninklijk Concertgebouworkest het Wilhelmus - vanuit huis. Ze roepen iedereen op om vanaf het balkon, uit het raam of in de tuin mee te doen en dat onder vermelding van de hashtag #Wilhelmus2020 met iedereen te delen. Alle bladmuziek is te vinden op de website van het Concertgebouworkest. Donderdag waren de partijen al bijna 50.000 keer gedownload.
De musici draaiden deze week alvast warm voor morgen:
Ook doven en slechthorenden brengen een ode aan de koning. Leden van het online ontmoetingsplatform Let's Talk, opgericht na de uitbraak van de coronacrisis, gaan het Wilhelmus om 10.00 uur gebaren in de digitale vergadertool Zoom.
Iets na tienen houdt koning Willem-Alexander, die zijn verjaardag thuis viert in plaats van zoals gepland in Maastricht, een korte toespraak.
Daarna kan de dag echt beginnen. In plaats van een rondje te lopen over de vrijmarkt in je woonplaats kun je dit jaar terecht op een digitale kleedjesmarkt - de VrijMarktplaats. Je kunt daar ook een foto uploaden van een kleed met daarop spullen die je verkoopt.
Liever een feestje bouwen? Dat kan al vanaf vanavond. Normaal gesproken zijn er in zo'n Koningsnacht duizenden mensen op de been om feest te vieren. In meerdere steden wordt nu een digitaal alternatief georganiseerd. Zo draaien dj's in onder meer Assen, Arnhem en Delft hun koningsnachtplaten dit jaar via een livestream.
Op Koningsdag zelf gaat het livestreamen verder, bijvoorbeeld via Balkoningsdag, waarbij je tussen 12.00 en 22.00 uur vanaf je balkon, tuin of terras kunt meedansen op muziek van verschillende artiesten. Amsterdam heeft een speciaal virtueel partyprogramma om de verjaardag van de koning digitaal te vieren.
De Oranjebond heeft kinderen tot 12 jaar opgeroepen om een brief te schrijven of tekening te maken voor koning Willem-Alexander, om hem te feliciteren en te vertellen wat de coronacrisis met hen doet. Vandaag werd bekend dat ruim 1500 kinderen dat hebben gedaan. De Oranjebond bundelt alle inzendingen in een e-boek dat op Koningsdag om 13.00 uur aan de koning wordt aangeboden.
Niet alleen online wordt er muziek gemaakt. In Tilburg geven docenten en cursisten van Factorium Podiumkunsten bijvoorbeeld mini-optredens vanaf hun voordeur. Edammers organiseren 's middags een lawaaiconcert, waarbij inwoners worden opgeroepen om buiten - op anderhalve meter afstand - zo veel mogelijk geluid te maken.
Op initiatief van rapper Ali B - in samenwerking met onder meer de Oranjebond en ouderenorganisatie ANBO - treden in het hele land vijftig artiesten op bij verpleeghuizen:
Het moge duidelijk zijn: er is op Koningsdag genoeg te doen. Wat er precies bij jou in de buurt gebeurt, kun je vanaf morgen volgen op koningsdagthuis.nl, een initiatief van de Oranjebond. Op die website verschijnen gedurende de dag ook beelden van hoe koning Willem-Alexander zijn 53e verjaardag viert met zijn gezin. Je kunt ook je eigen activiteiten aanmelden en (live) delen.
Het officiële Koningsdagprogramma van de Oranjebond wordt om 16.00 uur afgesloten met een thuistoost op de jarige koning. Ook daar is een speciale website voor in het leven geroepen: nationaletoost.nl. "In huis, op de gang of overloop, op het balkon of dakterras, in je voor- of achtertuin, het maakt niet uit: schenk in en hef het glas."
Volgens Oranjebondvoorzitter Pieter Verhoeve wordt deze Koningsdag een dag om nooit te vergeten. "Een dag die de mensen in deze moeilijke tijd weer even op een echt-Hollandse manier bij elkaar heeft gebracht. Het zal misschien een beetje rommelig zijn, maar dat hoort ook bij Koningsdag."
De NOS besteedt op verschillende manieren aandacht aan Koningsdag. Van 10.10 tot 11.40 uur blikken we in een speciale uitzending op NPO 1 terug op de hoogtepunten van de zes vorige Koningsdagen.
Om 14.50 uur wordt het NOS-programma Het huis van De Koning herhaald, dat de ontwikkelingen bij ons thuis in de laatste vijf decennia laat zien. Het programma werd in 2017 gemaakt ter ere van de vijftigste verjaardag van koning Willem-Alexander.
's Avonds, van 19.00 tot 19.50 uur, doet presentator Winfried Baijens op NPO 1 verslag van zijn Koningsdagtour door Nederland. Hij doet morgen alle provincies aan om te onderzoeken hoe Nederland deze 'Koningsdag in crisistijd' invult.
En op NOS.nl kun je al het nieuws over Koningsdag de hele dag volgen in een liveblog.