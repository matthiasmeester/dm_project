De Italiaanse premier Conte heeft bekendgemaakt dat hij de coronamaatregelen vanaf 4 mei wil afbouwen. Na die datum gaan fabrieken weer open en mag de bouwsector weer aan het werk, zei Conte in een tv-toespraak.
Verder mogen Italianen weer hun huis uit, bijvoorbeeld om op familiebezoek te gaan. Parken gaan weer open en bij restaurants mag eten worden afgehaald. Reizen buiten de eigen regio blijven alleen toegestaan als dat nodig is voor bijvoorbeeld werk of medische redenen.
Conte kondigde ook voor de langere termijn verlichting aan. Zo zouden op 18 mei winkels weer open mogen gaan en op 1 juni volgen kappers en koffiebars. Restaurants zouden vanaf die datum ook weer gasten mogen ontvangen.
De regel blijft dat alle Italianen een meter afstand van elkaar moeten houden. Verder wordt in het openbaar vervoer en in winkels het dragen van een mondkapje verplicht. "Respecteer de regels. Als we dat niet doen, gaat de curve weer oncontroleerbaar omhoog", waarschuwde Conte.
Volgens de premier zal de curve op sommige plekken in het land sowieso weer stijgen:
Bij uitvaartmissen mogen maximaal vijftien mensen aanwezig zijn. Bruiloften en kerkdiensten blijven verboden, tot woede van Italiaanse bisschoppen.
De premier kondigde ook aan dat voetbalclubs uit de Serie A vanaf 4 mei de training mogen hervatten. Spelers moeten daarbij wel eerst twee meter afstand houden. Vanaf 18 mei kan er weer normaal getraind worden.
"We bekijken of de omstandigheden zo zijn, dat we het seizoen kunnen afmaken", zei Conte. "Gezondheid en veiligheid staan daarbij voorop. We houden van sport, maar we willen niet dat onze idolen ziek worden."
De Serie A ligt sinds 9 maart stil. Met nog twaalf speelronden te gaan is de titelstrijd spannend: koploper Juventus heeft slechts een punt meer dan Lazio. Twee weken geleden zei bondsvoorzitter Gravina dat de competitie moet worden uitgespeeld zodra dat mogelijk is.
Niet alleen voetballers kunnen binnenkort hun training weer oppakken. Ook individuele sporters mogen vanaf 4 mei weer gaan trainen.
In zijn toespraak bedankt Conte alle Italianen voor hun inzet tijdens de crisis. Hij zei dat het nu tijd is voor "fase twee", omdat het aantal besmettingen, ziekenhuisopnames en doden door het coronavirus afneemt.
In Italië, dat zwaar is getroffen door de coronapandemie, zijn 26.644 mensen overleden aan de gevolgen van een besmetting. Vandaag lag het aantal nieuwe doden voor het eerst sinds 15 maart onder de 300. Ook het aantal ziekenhuis- en intensivecareopnames in Italië daalt.