Het wordt volgens boa's (buitengewoon opsporingsambtenaren) steeds lastiger om de coronamaatregelen te handhaven. "Hoe positiever de coronacijfers uitvallen, des te gemakzuchtiger mensen worden", zegt de Nederlandse Boa Bond (NBB) tegen de NOS.
De combinatie van zonnig weer en het dalende aantal ziekenhuisopnames leidt tot drukte op straat. "Het wordt steeds erger met de drukte in winkelstraten en parken. In sommige wijken lijkt het wel een vakantiepark", vertelt NBB-voorzitter Ruud Kuin.
De bond laat zich dagelijks bijpraten door leden uit alle delen van het land. Vandaag was het bijvoorbeeld in winkelstraten in Amsterdam, Den Haag en Rotterdam erg druk. Ook in parken zochten mensen de zon op en dat maakt afstand houden moeilijker.
Lange tijd werd er alleen gewaarschuwd, maar sinds enkele dagen wordt er volgens de NBB in een aantal steden actief beboet. Zoals in Utrecht, legt boa Joost van der Louw uit. "Zo'n boete is 390 euro inclusief administratiekosten, dus dat is een hele forse."
Het boetebeleid van steden loopt overigens sterk uiteen, zegt Kuin. In sommige steden worden nauwelijks bekeuringen uitgeschreven. Maar als het wel gebeurt, leidt het soms tot boze reacties richting boa's.
Op diverse plekken zijn de handhavers belaagd. Zoals in Rotterdam, waar deze maand vijf boa's gewond raakten nadat ze een groep aanspraken op het houden van te weinig afstand. De NBB pleitte daarna voor het dragen van een wapenstok, pepperspray en bodycam voor boa's.
Ook Hubert Bruls, voorzitter van het Veiligheidsberaad, constateert dat het op straat drukker was dan de afgelopen tijd. In EenVandaag zei hij dat hij met gemeentes en winkeliers om de tafel wil voor een plan om drukte in winkelstraten te beperken. Hij stelde bijvoorbeeld het invoeren van 'slimme looproutes' voor.
In Delft besloot de politie dit weekend vanuit rondrijdende politieauto's het winkelend publiek op te roepen naar huis te gaan, schrijft Omroep West. Het is niet bekend of er boetes zijn uitgedeeld.