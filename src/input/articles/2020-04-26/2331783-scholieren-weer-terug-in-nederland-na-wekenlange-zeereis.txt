Na een wekenlange reis over de Atlantische Oceaan zijn ze weer in Nederland: de 25 scholieren die vlak voor de coronacrisis in het Caribisch gebied aan een studiereis begonnen op een Fries tallship. Een voor een kwamen ze aan het eind van de ochtend in Harlingen aan wal, waarna ze snel naar hun in de auto wachtende ouders liepen.
Vlak voordat de coronacrisis wereldwijd uitbrak vertrokken de scholieren naar Sint-Maarten. De leerlingen, tussen 14 en 17 jaar, zouden daar aan boord van een schip een lesprogramma volgen over natuur en duurzaamheid. Zes weken lang zouden ze langs de Bovenwindse Eilanden, Jamaica en Cuba varen aan boord van het Friese zeilschip Wylde Swan.
Na 2,5 week varen werd het schip ingehaald door de coronamaatregelen. Het was inmiddels duidelijk dat de leerlingen niet meer terug zouden kunnen vliegen, vertelde Christophe Meijer van reisorganisatie Masterskip eerder aan de NOS. Dus werd besloten: we varen terug naar Harlingen.
 Zo kwamen ze daar aan:
De organisatie besloot op het eiland Saint Lucia genoeg diesel en voedsel in te slaan voor de oversteek. Daarna werd de ouders om toestemming gevraagd en werden de leerlingen ingelicht dat ze met de boot terug zouden keren naar Nederland. Hoewel sommige leerlingen eerst erg schrokken, sloeg de sfeer snel om en had iedereen er zin in, vertelde Meijer.
"Ze noemden zich eerst the Pirates of the Caribbean op deze reis en dat veranderde toen in Warriors of the Ocean. De knop ging om en iedereen is supertrots dat ze dit aan het doen zijn."
Behalve voedsel was er ook behoefte aan warme kleding voor onderweg. "Ze hadden gepakt voor een tropische reis, een dunne lange broek voor in het vliegtuig en verder vooral korte broeken en T-shirts. We zijn op Saint Lucia alle winkels afgegaan om zoveel mogelijk warme kleren voor ze te kopen, zoals joggingbroeken, fleecetruien, mutsen et cetera. Dat is schaars goed daar."
"Het grappige is dat ze daar een voorliefde hebben voor nepmerkkleding, dus iedereen loopt in gekke Gucci- en Dolce en Gabbana-kleding rond. Maar dat maakte allemaal niet meer uit. Op zee vallen alle maskers af."
De leerlingen hoefden zich onderweg niet te vervelen, want op Saint Lucia werd ook extra lesmateriaal ingeslagen. Iedere ochtend werd er drie uur schoolwerk gemaakt en de rest van de tijd werd besteed aan 'avontuurlijk leren', zoals het spotten van walvissen en ander zeeleven.