Het partijbestuur van 50Plus stapt op. Dat maakt voorzitter Geert Dales bekend in het televisieprogramma Buitenhof. Aanleiding is een conflict over de rol van Dales dat de afgelopen weken is opgelaaid.
"Geen normaal mens wil dit", zei Dales over de situatie die is ontstaan in de ouderenpartij. In een verklaring zegt het bestuur, waar naast Dales nog Robert Gielisse en Bert Kannegieter in zitten, te stoppen omdat "een aantal samenwerkingsrelaties niet meer levensvatbaar is".
Meerdere partijprominenten hebben de voorbije weken het vertrouwen in Dales opgezegd. Een aantal senatoren en bijna de gehele de Tweede Kamerfractie noemden de stijl van Dales "autocratisch en weinig democratisch". Ook zou hij met "grof taalgebruik" vooraanstaande leden hebben beledigd. Fractieleider Henk Krol bleef Dales wel trouw.
Dales zei bij herhaling dat hij niet onder de indruk was van de kritiek, ook omdat hij juist twee jaar geleden was binnengehaald om orde op zaken te stellen. "Tsja prominenten, voor mij is ieder lid even belangrijk", klonk het.
Fractieleider Krol twitterde dat Dales hem kort voor de uitzending van zijn besluit op de hoogte had gebracht. Hij laat weten zich nu over zijn eigen toekomst te beraden.
"Dit is zo ingrijpend, ik ga niet overhaast te werk", zegt hij tegen de NOS. "Ik ga met de hond wandelen en heel goed nadenken."
Kamerlid LÃ©onie Sazias laat weten dat Krol wat de fractie betreft niet weg hoeft. "Henk heeft een goede band met Geert, maar wij willen met zijn vieren door in de Tweede Kamer."
Ze laat verder weten dat ze blij is dat Dales ermee stopt. "De hele zaak is diep en diep triest, maar dit was onafwendbaar."
De situatie ontspoorde begin april toen een aantal provinciale voorzitters het vertrouwen in Dales opzegde. Ze hadden onder meer kritiek op de manier waarop de voorzitter de Tweede Kamerverkiezingen voorbereidde. Een paar dagen later werd bekend dat Dales zelf op de lijst wilde.
Kort daarna kwamen Kamerleden en oprichter Jan Nagel met een persbericht waarin werd afgerekend met de voorzitter. Die zei toen nog dat hij het graag van alle 5000 leden wilde laten afhangen; er moest een ledenraadpleging komen over de toekomst van het bestuur. Die raadpleging heeft hij dus toch niet afgewacht.
Het is niet voor eerst dat het rommelt bij de ouderenpartij. Eind 2018 wilde de ene helft van het bestuur nog de andere helft ontslaan. Eerder dat jaar stapten zeven van de acht leden van het hoofdbestuur op vanwege een conflict over de bestuursstijl en werkwijze van een aantal bestuursleden.
In 2014 was er een conflict binnen de Tweede Kamerfractie die toen uit twee leden bestond. Dat leidde uiteindelijk tot een splitsing in twee groepen (50Plus/Baay en 50Plus/Klein).