De Zweedse auteur Per Olov Enquist is op 85-jarige leeftijd overleden, heeft zijn familie gezegd tegen Scandinavische media. Enquist behoorde tot de bekendste Zweedse schrijvers en ontving verschillende prijzen. In Nederland werden van zijn boeken meer dan 100.000 exemplaren verkocht.
Enquist is vooral bekend van zijn historische romans, met name Het bezoek van de lijfarts uit 1999. Daarmee won hij de Augustprijs, een belangrijke Zweedse literaire onderscheiding.
In 2008 won hij die prijs nogmaals, met het autobiografische Een ander leven. Daarin beschrijft hij onder meer zijn strijd tegen de alcohol. Andere werken van hem waren Blanche en Marie en Strindberg - een leven. Ook schreef hij toneelstukken en filmscripts.
"PO Enquist is dood", twitterde de Zweedse minister van Buitenlandse Zaken Ann Linde. "Bedankt voor de fantastische leeservaringen, wijze gedachten en inspirerende bijdragen aan het debat."
Enquist overleed gisteravond na een langdurige ziekte.