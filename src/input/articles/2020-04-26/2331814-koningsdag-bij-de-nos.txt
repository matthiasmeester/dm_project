Een speciale editie van Koningsdag bij de NOS dit jaar, met aangepaste programma's vanwege de coronacrisis.
De koning en zijn gezin vieren morgen Koningsdag thuis omdat hun geplande bezoek aan Maastricht niet door kan gaan. Koningsdag begint daarom om 10.00 uur op NPO 1 met het spelen van het Wilhelmus door het Concertgebouworkest, gevolgd door een korte toespraak van de koning.
De NOS zendt daarna een terugblik uit op de hoogtepunten van alle zes de afgelopen Koningsdagen. Van De Rijp en Amstelveen, via de edities in Dordrecht, Zwolle, Tilburg en Groningen, tot de laatste, vorig jaar in Amersfoort.
NOS Koningsdag, maandag 27 april, 10.10-11.40 uur, NPO 1 en NOS.nl
Overdag zijn er in de NOS Journaals en op NOS.nl updates te zien van de koninklijke familie die Koningsdag viert in Paleis Huis ten Bosch. Rond 16.00 uur is er een nationale toost. Alle gebeurtenissen op deze dag zijn te volgen via een speciaal Koningsdag-liveblog op NOS.nl.
Hoe vier jij Koningsdag dit jaar? Heb je iets bedacht om er ondanks de beperkingen toch iets feestelijks van te maken? Laat het ons zien en mail je foto naar noskoningsdag@nos.nl of deel 'm via #noskoningsdag.
De origineelste foto's zie je morgenavond terug in het programma NOS Koningsdag 2020, waarin Winfried Baijens verslag doet van Koningsdag tijdens de coronacrisis.
Winfried Baijens maakt op Koningsdag een roadtrip door Nederland, die eindigt in Maastricht. Vrijmarkten en andere evenementen zijn afgelast, Nederland blijft massaal thuis en houdt afstand. Maar hoe beleef je dan toch samen dat Koningsdag-gevoel? Baijens reist langs elf provincies om, op gepaste afstand, te laten zien hoe mensen er op deze dag toch wat moois van maken.
NOS Koningsdag 2020, maandag 27 april, 19.00-19.50 uur, NPO 1 en NOS.nl
In de middag zendt de NOS een herhaling uit van 'Het Huis van de Koning' uit 2017. Koning Willem-Alexander werd toen vijftig, en het programma gaat over hoe het 'gewone' leven in Nederland zich de afgelopen vijf decennia heeft ontwikkeld. Door Ronald Giphart geschreven sc√®nes over het leven van de familie De Koning worden afgewisseld met interviews met elf bekende Nederlanders die, net als de koning, zijn geboren in 1967.
NOS Het huis van De Koning (herhaling), maandag 27 april, 14.50-15.50 uur, NPO 1