Alternative für Deutschland (AfD) heeft persvoorlichter Christian Lüth ontslagen. Hij was jarenlang de belangrijkste woordvoerder van de rechts-populistische partij. Volgens nieuwssite Zeit Online is Lüth onder meer ontslagen omdat hij zichzelf meermaals fascist heeft genoemd.
Lüth zou ook hebben gezegd dat hij van arische komaf is, omdat zijn opa in de Tweede Wereldoorlog commandant was op een Duitse onderzeeër. Wolfgang Lüth kreeg hiervoor van Adolf Hitler persoonlijk een IJzeren Kruis, destijds de hoogste militaire onderscheiding in Duitsland.
De 43-jarige Lüth was sinds de oprichting van de AfD in 2013 woordvoerder en gold als vertrouweling van partijoprichter Alexander Gauland. Sinds de partij in 2017 in de Bondsdag zit, was Lüth ook fractiewoordvoerder.
Volgens Zeit Online is de AfD enkele weken geleden een arbeidsrechtelijk onderzoek tegen Lüth gestart. Gauland zou daarna persoonlijk het besluit hebben genomen om hem te ontslaan. De partij bevestigt het besluit aan andere Duitse media, maar wil niets zeggen over de reden van het ontslag. Lüth zelf geeft geen commentaar.
Er zijn vaker verhalen over extremisme binnen de AfD. In maart hief de ultrarechtse tak Der Flügel zichzelf op onder druk van het partijbestuur. Een week daarvoor werd bekend dat de Duitse veiligheidsdienst Der Flügel officieel onder toezicht had gesteld. Volgens de dienst propageerden aanhangers onder meer vreemdelingenhaat en bagatelliseerden ze de nazi-misdaden uit de Tweede Wereldoorlog.