Bij twee nertsenfokkers in Noord-Brabant is bij meerdere dieren het coronavirus vastgesteld, meldt minister Schouten van Landbouw. De dieren hadden maag-darmklachten en ademhalingsproblemen.
Het ministerie gaat uit van besmetting van mens op dier, omdat enkele medewerkers van de bedrijven in Beek en Donk en Milheeze verschijnselen hadden van het coronavirus.
Volgens de minister moet er nu goed onderzoek gedaan worden om te kijken hoe het virus zich verspreidt onder de dieren:
Volgens het RIVM zijn de nertsen de eerste dieren in Nederland waarbij een coronabesmetting is geconstateerd. Voor zover bekend is het wereldwijd de eerste keer dat covid-19 op grotere schaal is vastgesteld bij fokdieren.
De besmettingen werden vrijdag bevestigd door onderzoekers van het laboratorium van Wageningen Bioveterinary Research in Lelystad. Het was al bekend dat fretten, die verwant zijn met nertsen, ziek kunnen worden van het coronavirus.
Op het bedrijf in Beek en Donk zitten 7500 nertsen, in Milheeze zitten 13.000 dieren. Om verspreiding naar andere bedrijven te voorkomen mogen de nertsen en mest het bedrijf niet af.
Op advies van het RIVM is de openbare weg rond beide fokkerijen in een straal van 400 meter afgesloten voor fietsers en wandelaars. Dat is een voorzorgsmaatregel, want volgens het RIVM vormen nertsenbedrijven voor zover bekend geen risico voor verspreiding onder mensen.
De besmetting bij nertsen is niet meteen zorgwekkend, zegt hoogleraar diergeneeskunde Arjan Stegeman van de Universiteit Utrecht (UU). "Het is vervelend, maar het voordeel van nertsen is dat ze in stallen en kooien zitten." De kans dat de roofdiertjes uitbreken en soortgenoten aansteken is daardoor erg klein.
Er zijn ook geen aanwijzingen dat gezelschaps- of landbouwdieren een infectiebron vormen voor mensen, schrijft de Wageningen University & Research. Wereldwijd zijn enkele gevallen bekend van besmette huisdieren, maar dat was altijd van mens op dier en niet andersom.
"Gehouden dieren spelen voor zover we nu weten geen grote rol in het overbrengen van het coronavirus", zegt Stegeman. "Deze nertsen zullen vanuit de mens geïnfecteerd geraakt zijn." Nader onderzoek moet uitwijzen hoe snel het virus zich verspreid onder de nertsen in de fokkerij.
Van zieke en gezonde dieren zullen monsters worden genomen, om het verloop van de ziekte beter te begrijpen. Ook wordt in de omgeving van de bedrijven gekeken of het virus zich verspreidt. De eerste resultaten van dat onderzoek worden over twee weken verwacht. Ook eventuele katten op de bedrijven worden onderzocht, omdat die ook gevoelig zijn voor een covid-19-besmetting.
Volgens het RIVM zijn er niet veel coronabesmettingen bij dieren vastgesteld. Er zijn enkele gevallen van besmettingen met honden en katten bekend, waaronder in België. De katten werden ziek, de honden niet. Vee als koeien, schapen of geiten is voor zover bekend niet vatbaar voor het virus.
Minister Schouten heeft een meldplicht ingesteld voor nertsenhouders, dierenartsen en onderzoekers. Als bij nertsen ademhalingsproblemen en verhoogde sterfte wordt vastgesteld, moet dit worden doorgegeven aan de Nederlandse Voedsel- en Warenautoriteit (NVWA).