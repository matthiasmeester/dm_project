In een kanaal bij Havelte heeft de Drentse politie een auto gevonden met daarin een lichaam. Het blijkt te gaan om de vermiste Loek Streukens uit Sittard, meldt 1Limburg.
De politie begon gistermiddag met de zoekactie in het kanaal ten zuiden van Havelte. Gisteravond werd de Volkswagen uit het water getakeld en meldde de politie dat het om de auto van de vermiste Loek Streukens gaat. Vanochtend werd duidelijk dat het gaat om het lichaam van Streukens.
De 36-jarige Streukens vertrok op 9 januari uit het Limburgse dorp Helden en is sindsdien vermist. De politie ontdekte later dat er die dag nog drie keer met zijn bankpas is gepind, in Maasbree en bij tankstations langs de snelweg bij Arnhem en Apeldoorn.
Zijn telefoon gaf die avond voor het laatst een signaal af in de buurt van de Drentse plaats Nijeveen. De stichting Signi Zoekhonden heeft vervolgens onderzoek gedaan in het water langs de N371 en is op de auto gestuit. Een woordvoerder van Signi bevestigde dat aan RTV Drenthe.
Signi deed al langer onderzoek naar de vermissing van de Limburger en zocht onder meer al in kanalen in de buurt van Helden en Apeldoorn. Met een sonarboot, honden en duikers is een deel van de Drentsche Hoofdvaart door Signi uitgekamd, totdat de auto werd gevonden.