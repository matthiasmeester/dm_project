Bij Ameland wordt nog steeds gezocht naar een 14-jarig Duits meisje dat gisteravond in de Noordzee vermist raakte. Reddingsmaatschappij KNRM gaat ervan uit dat ze dood is, gezien de sterke stroming en de temperatuur van het water. "Waarschijnlijk is ze door de sterke stroming afgedreven en door het donker uit het zicht verdwenen", zegt de KNRM.
Er zijn twee reddingsboten ingezet en een helikopter van de kustwacht:
"Het meisje ging met haar zusje kijken naar de zonsondergang vanuit het water en ze zijn daarbij in problemen gekomen. Hun vader probeerde hen toen te helpen", zegt burgemeester Leo Pieter Stoel van Ameland tegen Omrop Frysl√¢n. Het Duitse gezin is op Ameland op vakantie, zei hij.
Er wordt gezocht op het water, het strand, in de duinen en in de verdere omgeving, zegt burgemeester Stoel.
Rond 22.30 uur sloegen de vader en het zusje alarm, toen ze het meisje niet meer zagen. Het gezin is opgevangen door de politie.
Gisteravond en vannacht werd met vijf reddingsboten van de KNRM op Ameland en Terschelling en een helikopter van de kustwacht urenlang naar haar gezocht. Ook bij Schiermonnikoog werd gezocht, omdat de stroming die kant op stond. De zoekactie werd rond 03.30 uur gestaakt toen het hoogwater werd en om 05.30 hervat.
Gisteren werd de hele dag gewaarschuwd voor de stroming. Er zijn in de vakantieperiode gebieden afgezet waar mensen onder toezicht kunnen zwemmen. "Er zijn drie reddingsposten en die hebben het de hele dag druk gehad. Ze hebben enkele kinderen uit het water gehaald die waren afgedreven. Er was een wilde branding en er stond een sterke stroming", zegt de KNRM.