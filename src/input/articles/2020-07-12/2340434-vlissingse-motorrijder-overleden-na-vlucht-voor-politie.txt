In Vlissingen is een motorrijder overleden nadat hij een stopteken van de politie had genegeerd en er met hoge snelheid vandoor was gegaan. De 48-jarige man uit Vlissingen raakte daarbij zwaargewond en bezweek in het ziekenhuis aan zijn verwondingen.
De motorrijder werd vrijdagnacht bij een routinecontrole staande gehouden, maar weigerde te stoppen. De agenten zetten de achtervolging in maar konden de motor niet bijhouden. De man reed daarbij verschillende keren door rood en is vervolgens verongelukt, meldt Omroep Zeeland.
Agenten vonden de motorrijder die met zware verwondingen op de grond lag. Ze verleenden eerste hulp en de man werd overgebracht naar een ziekenhuis in Rotterdam. Daar is hij gisteren overleden. 