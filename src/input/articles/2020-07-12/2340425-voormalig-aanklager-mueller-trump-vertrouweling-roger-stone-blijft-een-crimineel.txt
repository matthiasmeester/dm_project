Roger Stone, de vriend en vertrouweling van de Amerikaanse president Trump, blijft een veroordeelde crimineel, ook nu Trump hem zijn straf heeft kwijtgescholden. Dat schrijft de voormalige speciale aanklager Roger Mueller in een opiniestuk in The Washington Post.
Het is voor het eerst sinds de hoorzitting in het Congres vorig jaar dat Mueller zich publiekelijk uitlaat over het onderzoek naar contacten tussen Rusland en Trumps campagneteam bij de verkiezingen van 2016.
Stone werd op grond van het Rusland-onderzoek tot een gevangenisstraf van drie jaar en vier maanden veroordeeld, onder meer wegens belemmering van de rechtsgang en het be√Ønvloeden van getuigen.
Vrijdag schold Trump hem zijn straf kwijt, een paar dagen voordat hij zich bij de gevangenis moest melden. Het Witte Huis schreef in een verklaring dat Stone het slachtoffer was van een "jarenlange heksenjacht van links in de media, in een poging om president Trump te ondermijnen".
Mueller schrijft in The Washington Post dat hij zich verplicht voelt te reageren omdat van meerdere kanten is gezegd dat zijn onderzoek illegaal was en zijn motieven onzuiver. Vooral de bewering dat Stone slachtoffer was, zit hem dwars. "Stone werd aangeklaagd en veroordeeld omdat hij misdaden had begaan. Hij blijft een veroordeelde misdadiger, en terecht", schrijft hij.
Stone bedankt Trump voor de kwijtschelding van zijn straf:
Mueller heeft tijdens het onderzoek en ook daarna nooit gereageerd op aanvallen van Trump of zijn bondgenoten. Ook weigerde hij interviews te geven over zijn onderzoek. Zijn 448 pagina's tellende rapport was duidelijk genoeg, vond hij.
Het gevolg was dat de regering-Trump er een eigen interpretatie aan kon geven. Zo gaf minister van Justitie Barr een vier pagina's tellende samenvatting vrij. In besloten kring klaagde Mueller dat de samenvatting geen recht deed aan de ernst van zijn conclusies.
Van een samenzwering tussen het campagneteam en Rusland was volgens Mueller geen sprake. Wel hadden beide partijen in de gaten dat ze voordeel zouden hebben van de openbaarmaking van interne e-mails van de Democratische Partij die door Russische hackers waren gestolen. Ze werden kort voor de verkiezingen op WikiLeaks gezet.
Stone wist dat WikiLeaks de e-mails zou publiceren, doordat hij contact had met Russische geheime diensten, schrijft Mueller. Ook hield hij het campagneteam van Trump op de hoogte over het moment van publicatie.
Het campagneteam zag in dat de openbaarmaking Trump extra stemmen zou opleveren. Rusland merkte dat het in zijn voordeel zou zijn als Trump de verkiezingen zou winnen en spande zich in om dat voor elkaar te krijgen, schrijft Mueller.