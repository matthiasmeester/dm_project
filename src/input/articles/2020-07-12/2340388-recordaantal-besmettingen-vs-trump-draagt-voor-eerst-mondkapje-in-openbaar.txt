President Trump heeft zaterdag bij een bezoek aan een militair ziekenhuis voor het eerst in het openbaar een mondkapje gedragen. Trump vloog per helikopter naar het Walter Reed National Military Medical Center in een voorstad van Washington om gewonde militairen te bezoeken en medisch personeel dat zorgt voor covid-19-patiÃ«nten.
Bij vertrek uit het Witte Huis zei de Amerikaanse president dat hij nooit tegen het dragen van maskers geweest is. "Maar ik geloof dat daar een tijd en plaats voor is":
Eerder droeg Trump een mondkapje bij een bezoek aan een Ford-fabriek, maar dat was achter gesloten deuren.
Trump is een laatkomer als het op het publiekelijk dragen van een mondkapje aankomt. De coronapandemie woedt sinds maart in de Verenigde Staten. In het land is opnieuw een recordaantal coronabesmettingen op een dag vastgesteld: bij nog eens 71.389 mensen is bevestigd dat ze het virus hebben opgelopen. Het is de vijfde dag op rij dat het aantal besmettingen in de VS stijgt.
Diverse staten meldden ook zaterdag weer forse toenames van het aantal ziektegevallen. Tot nu toe zijn ruim 3,2 miljoen Amerikanen besmet geraakt, bijna 135.000 van hen zijn overleden aan de gevolgen van het virus.
Tien dagen geleden stelde Trump zijn houding tegenover mondkapjes bij. "Ik ben een voorstander van mondkapjes. Ik ben er helemaal voor. Ik zou er absoluut een dragen als ik in nauw contact met mensen kom", zei hij toen.
Ook vooraanstaande Republikeinen onderschreven het belang van het dragen van een mondkapje de afgelopen maanden. Onder ander vicepresident Mike Pence maakte zich hier hard voor, hij is verantwoordelijk voor de aanpak van de coronacrisis.
De president zelf weigerde echter vooralsnog om een masker te dragen bij persconferenties, vergaderingen in het Witte Huis en openbare bijeenkomsten. Mensen die dicht bij hem staan vertelden aan persbureau AP dat hij dat niet wilde omdat het hem zwak zou doen lijken. Hij vreesde bovendien dat het de aandacht zou verleggen naar de gezondheidscrisis die in het land heerst, waar hij liever focust op het economisch herstel.
Ook retweette hij berichten waarin de Democratische presidentskandidaat Joe Biden belachelijk gemaakt werd om het dragen van een mondkapje. In de tweets werd gesuggereerd dat Biden er hierdoor zwak uitzag.