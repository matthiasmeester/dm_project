De Houthi-rebellen in Jemen hebben de Verenigde Naties toestemming gegeven om een onderzoek te doen naar een olietanker voor de kust. Twee anonieme bronnen binnen de VN hebben dat gezegd tegen persbureau Reuters. Experts waarschuwen al jaren voor een milieuramp met het schip.
Het schip, genaamd FSO Safer, heeft ruim een miljoen vaten olie aan boord en ligt sinds 2015 te vergaan voor de kust van Jemen. Het land verkeert sinds dat jaar in een oorlog tussen de Houthi-rebellen en de Jemenitische regering, die door Saudi-Arabië en de Verenigde Staten wordt gesteund.
Mocht het schip zinken en de olie in de Rode Zee komen, dan zou dat een enorme ramp voor het milieu betekenen. Eerder deze week zei de VN al "extreem bezorgd" te zijn over de Safer.
Drie weken geleden meldde persbureau AP dat uit interne documenten bleek dat water de machinekamer is binnengedrongen, wat mogelijk betekent dat het schip op zinken staat. Het schip zou volgens experts niet repareerbaar zijn en moeten worden geborgen.
De VN dringt al langer aan op een onderzoek naar de staat van het schip, maar de Houthi's hebben dat altijd geweigerd. Dat komt mede vanwege de grote waarde van de lading olie: zelfs met de momenteel lage olieprijzen is de lading ruim 40 miljoen waard.
Hoewel de Houthi's altijd hebben geweigerd dat er een onderzoek naar de tanker komt, geeft rebellenleider Mohammed Ali al-Houthi de schuld aan Saudi-Arabië en de Verenigde Staten als er een ramp zou gebeuren. Dat is volgens hem omdat de VS en de Saudiërs de rebellen geen olie laten verkopen.
Jemen heeft vanwege de oorlog de grootste humanitaire crisis ter wereld. Daarbovenop heeft de coronacrisis veel schade aangericht. Volgens Unicef heeft 80 procent van de bevolking humanitaire hulp nodig.