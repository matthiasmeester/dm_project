In Groningen heeft de politie twee mannen aangehouden na een mislukte overval op een kledingwinkel. De arrestatie verliep relatief eenvoudig: de overvallers konden geen kant op doordat een winkelmedewerker hen had opgesloten.
De mannen kwamen vanmiddag even na sluitingstijd de winkel aan de Waagstraat binnen. Ze bedreigden de winkelmedewerker met een mes en eisten geld uit de kassa. De medewerker wist daarop naar buiten te rennen en de deur op slot te doen.
De opgetrommelde politie stelde bij de arrestatie vast dat er meerdere ramen waren gesneuveld, meldt RTV Noord. Waarschijnlijk hadden de mannen geprobeerd op die manier naar buiten te komen. Ze zijn meegenomen naar het bureau.