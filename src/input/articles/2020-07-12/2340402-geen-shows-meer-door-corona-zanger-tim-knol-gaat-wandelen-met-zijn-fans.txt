Hoe kom je als popmuzikant de zomer door, als je niet op festivals kunt spelen en alleen voor een handjevol publiek mag optreden? Singer-songwriter Tim Knol (30) besloot om zijn fans uit te nodigen met hem te gaan wandelen en onderweg voor ze te spelen - in de buitenlucht.
En met succes: Knols Wandelclub (motto: "Eropuit sinds 2020") trok in een maand tijd 800 leden. Die betalen elk 30 euro per jaar om erbij te mogen horen. Als lid krijgen zij korting op kaartjes, voorrang bij het bestellen en cadeautjes zoals stickers en patches. De eerste tochten in Drenthe, Flevoland en Noord-Holland waren deze maand allemaal uitverkocht.
Knol liep al langer rond met het idee van een eigen wandelclub, omdat wandelen hem door een moeilijke tijd heen hielp. "Ik zat een jaar geleden niet lekker in mijn vel, ik woog 120 kilo, en ik ben toen veel gaan lopen om af te vallen. Het was dus al een belangrijk onderdeel van mijn leven, maar door corona kwam mijn plan wel in een stroomversnelling."
Begin mei opperde hij het idee in tv-programma M. "Daarna zat mijn mailbox vol met mensen die lid wilden worden. Dus toen moest ik het ook wel gaan waarmaken."
De wandelclub werkt zo: Knol zoekt een bestemming uit, plant een route van 10 kilometer en zet de bestemming op zijn website. Doorgaans doet hij twee van zulke tochten op een dag, waarbij steeds 20 fans mee kunnen lopen.
"Hoewel we ook wel naar 30 of 40 mensen per keer kunnen gaan, afhankelijk van de omstandigheden. Gelukkig doen er allemaal verstandige mensen mee en houdt iedereen zich aan de regels: anderhalve meter afstand. We lopen vooralsnog alleen door de natuur, in de stad is het risico te groot. Dan kom je stoplichten tegen enzo."
Kaartjes kosten 20 euro, of 16 euro voor leden van de Wandelclub. Onderweg stopt de groep af en toe; dan speelt Knol zijn eigen liedjes en covers. Soms doen collega-muzikanten mee. Komende week komt de wandelclub op Vlieland de Amsterdamse singer-songwriter Awkward I tegen, die eigen werk speelt.
Knol: "Die wandeling is nog niet uitverkocht, vermoedelijk omdat het lastig is om nu een overnachting op Vlieland te boeken." In Groningen wil Knol binnenkort lokale held Meindert Talma vragen mee te lopen.
Een deelnemer filmde een optreden bij de wandeling in De Woude, Noord-Holland, begin juli:
De wandelclub voorziet klaarblijkelijk in een behoefte, maar Knol heeft ook al weer wat shows op normale podia gepland staan: in juli en augustus doet hij twaalf optredens in zalen zoals de Effenaar in Eindhoven en het Patronaat in Haarlem.
Zit hij qua inkomen dan alweer op het niveau van voor de coronacrisis? "Nee, zo werkt het niet. De gages zijn nu veel lager dan normaal: ik had voor deze zomer bijvoorbeeld een paar optredens op de planning staan op grote festivals, samen met de band The Blue Grass Boogiemen. Dat soort shows zijn heel lucratief, die inkomsten mis ik nu. Maar met wat ik nu doe kan ik wel goed leven. Ik kan de band er helaas niet bij vragen, want ik wil niet dat ze gratis werken. Ik hoop dit jaar in ieder geval één groot evenement met hen te kunnen doen."
De wandelclub zal ook na de coronaperiode blijven bestaan, zegt Knol. Hij gaat het concept hoe dan ook uitbouwen, samen met zijn platenmaatschappij Excelsior. De wandelingen stoppen ook niet als het weer slechter wordt. "Dit is iets voor de lange termijn. We lopen een beetje achter de feiten aan, aangezien we wel al honderden leden hebben, maar we werken nu hard aan een app, zodat leden zelf wandeltochten kunnen uitzetten." Ook komt er een podcast bij, ter begeleiding, moet er na de zomer een magazine komen en een ledendag.
De wandelclub is uit nood geboren toen het coronavirus toesloeg, zegt Knol, "maar het is ook een nieuw begin."