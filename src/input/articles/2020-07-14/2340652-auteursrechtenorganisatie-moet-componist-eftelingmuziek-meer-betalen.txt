Auteursrechtenorganisatie Buma/Stemra moet de componist van muziek die jarenlang in attractiepark de Efteling werd gedraaid, een hogere vergoeding betalen. Het gerechtshof in Amsterdam is van mening dat Buma/Stemra de betaalde vergoeding op onjuiste criteria heeft vastgesteld.
De organisatie had de muziek onder dezelfde regeling geschaard die geldt voor achtergrondmuziek in onder meer supermarkten, tankstations en horeca. Daarop was ook de vergoeding gebaseerd. Maar volgens Maarten Hartveldt is zijn muziek een wezenlijk onderdeel van de beleving in het park en het gerechtshof vindt een aanvullende vergoeding op z'n plaats.
Hartveldt moet nu betaald worden "op basis van het daadwerkelijke muziekgebruik" in het park, aldus het hof. Op hoeveel extra geld Hartveldt recht heeft, is niet bekend. Dat moet blijken uit een vervolgprocedure.
Hartveldts advocaat Jack Linssen laat op NPO Radio 1 weten dat de componist tevreden is met het oordeel van het hof. "Vooral omdat deze uitspraak ook van belang kan zijn voor collega-componisten", zegt Linssen. "Het hof zegt namelijk expliciet dat Buma in de toekomst bij onderhandelingen met muziekgebruikers zich meer rekenschap moet geven van het belang van muziek in een themapark, zoals bijvoorbeeld de Efteling."
De uitspraak van het hof is de voorlopige uitkomst van een lange juridische strijd, die Hartveldt in 2006 begon.
In 2004 kreeg hij de opdracht van de Efteling om de muziek te componeren, die bezoekers ruim tien jaar hoorden als ze van de parkeerplaats naar de ingang van het park liepen. Ook was zijn muziek in het park zelf te horen.
Hoewel Hartveldt twijfelde of hij eraan moest beginnen, zo zei hij recent nog in een interview met de Volkskrant, werd hem verzekerd dat de "lucratieve opdracht" een "riante pensioenvoorziening" zou zijn gezien de miljoenen Efteling-bezoekers per jaar.
Hij was daarom ook verbaasd toen hij in 2006 zijn eerste jaarlijkse vergoeding kreeg: 177 euro. In 2014 was dat uitgegroeid tot 361 euro. Buma/Stemra had zijn muziek ondergebracht onder het kopje 'achtergrondmuziek horeca', waar een vast en relatief laag bedrag per jaar voor wordt uitgekeerd.
In 2018 wees de rechtbank de claim van Hartveldt nog af, omdat de rechter oordeelde dat Buma/Stemra volgens de eigen richtlijnen correct had gehandeld. Hartveldt ging vervolgens in beroep. De uitspraak van het hof heeft ook betrekking op muziek van Hartveldt die in een ander pretpark, Toverland, te horen was.