Hollywood-techneut Grant Imahara, onder meer bekend van het tv-programma Mythbusters, is op 49-jarige leeftijd overleden. Volgens The Hollywood Reporter is Imahara overleden aan een hersenbloeding. Zijn MythBusters-collega Adam Savage reageert op Twitter geschokt op zijn overlijden.
Imahara werkte als elektrotechnicus aan tal van grote Hollywoodfilms zoals Jurassic Park, Star Wars en The Matrix. Zo maakte en bestuurde hij voor de Star Wars-films die tussen 1999 en 2005 uitkwamen de beroemde robot R2D2.
Imahara was ook een van de vaste medewerkers van het Discovery Channel-programma MythBusters, waarin hij samen met collega's uit de filmindustrie populaire mythen probeerde te ontkrachten of bevestigen. Imahara werkte tot 2014 mee aan het programma.
Daarna maakte hij met twee collega-presentatoren in 2016 voor Netflix de soortgelijke show White Rabbit Project.