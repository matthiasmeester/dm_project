Na een lange periode waarin het aantal nieuwe coronagevallen bleef dalen, is die afname nu tot stilstand gekomen. Het aantal positief geteste mensen steeg licht, vooral in Zuid-Holland.
Sinds het ruimere testbeleid op 1 juni van start ging daalde het aantal positieve tests van ruim 1200 per week naar ruim 400 in de voorlaatste week. Afgelopen week steeg dat cijfer naar zo'n 500.
De afgelopen week zijn er ook meer mensen getest, wat een verklaring kan zijn voor de lichte stijging. Het percentage mensen dat positief testte op het virus bleef landelijk namelijk hetzelfde: 0,6 procent. Ook dat was begin juni veel hoger: 2,1 procent.
Op het toppunt van de pandemie was het percentage positief geteste patiënten nog veel hoger: bijna een derde van het aantal tests dat werd afgenomen.
De afgelopen twee weken werden in Zuid-Holland de meeste nieuwe besmettingen geteld: 392 mensen werden positief getest (11 op de 100.000). Ter vergelijking: in Groningen werden in deze periode slechts 5 mensen positief getest (1 op de 100.000), in Drenthe 2 (0,4 op de 100.000).
Op onderstaande kaart staat het aantal positieve tests per provincie van de afgelopen twee weken. Hoe donkerder de kleur, hoe hoger het aantal per 100.000 inwoners.
Afgelopen week is er melding gemaakt van 19 patiënten met corona die in het ziekenhuis zijn opgenomen. Een week eerder waren dat er 9. Van 8 personen is doorgegeven dat ze zijn overleden. Een week eerder waren dat er 19. Het gaat hier om meldingen: een ziekenhuisopname of overlijden kan eerder hebben plaatsgevonden, maar pas deze week zijn gemeld.
Op de intensive care lagen afgelopen week evenveel mensen als een week eerder: ruim 20. Sinds de piek in april daalde het aantal covidpatiënten op de IC.
Op andere verpleegafdelingen in ziekenhuizen liggen 80 coronapatiënten. Een week geleden waren dat er nog 100. De afgelopen dagen steeg het aantal gevallen wel weer: waar er vrijdag 69 coronapatiënten buiten de IC lagen, waren dat er vandaag alweer 94.
Tegelijkertijd komt het normale leven steeds meer op gang, blijkt ook uit cijfers van Google. Gebruikers van smartphones die hun locatie met de zoekgigant delen blijven in Nederland minder vaak thuis, reizen vaker met het openbaar vervoer en gaan ook vaker naar winkels en supermarkten.
Wel brengen we nog altijd meer tijd thuis door dan begin dit jaar, al kan dat deels worden verklaard doordat het toen simpelweg kouder was. Daarmee kan ook het enorm toegenomen bezoek aan parken worden verklaard.
De toename van het aantal bezoeken aan werkplekken is gestokt en blijft circa 30 procent onder het 'normale' niveau. Dat kan dan weer worden verklaard door het begin van de zomervakantie.