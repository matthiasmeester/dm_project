Nieuwe lockdownmaatregelen vanwege het coronavirus zijn deze zomer niet uit te sluiten, maar die zullen dan eerder lokaal of regionaal zijn. Dat zei voorzitter Hubert Bruls van het Veiligheidsberaad gisteravond na afloop van overleg tussen de Veiligheidsregio's.
"Wij denken met de kennis die we nu hebben, veel meer dan vier maanden geleden, dat we dan in elk geval niet het hele land in allerlei maatregelen hoeven te zetten."
Bruls benadrukte daarbij het belang van het bronnen- en contactonderzoek bij de vaststelling van besmettingen. Lokale maatregelen moeten zonodig voorkomen dat het hele land in lockdown moet: "Ieder van ons is een beetje bang voor het schrikbeeld dat we allemaal weer maanden in die maatregelen gaan zitten."
Vorige week zei Bruls nog bij Nieuwsuur dat een lokale lockdown weinig zinvol is. "Je kunt naar een andere plaats gaan. Je kunt mensen alleen verplichten zich te isoleren bij een besmetting. Een bedrijf of een tehuis kun je afsluiten. Dat is overzichtelijk, maar echt lokaal opleggen van maatregelen is moeilijk." Ook zei hij dat veel informatie regionaal ingrijpen mogelijk maakt, maar dat een hele regio afsluiten "niet gaat werken".
Ook het RIVM en minister De Jonge (Volksgezondheid) noemden een regionale lockdown niet zo waarschijnlijk.
Het Veiligheidsberaad kwam voorlopig voor het laatst bijeen. De bijeenkomst was onder meer bedoeld om te overleggen over maatregelen als er ergens een nieuwe uitbraak komt.
Bruls noemde ook als verschil met maanden geleden dat er nu veel meer getest wordt, om eraan toe te voegen dat geen scenario moet worden uitgesloten. "Het virus is niet uitgebannen, en we hebben ook nog geen vaccin."
NOS op 3 keek eerder al naar recente wereldwijde lokale lockdowns en legt in deze video uit of dat in Nederland ook zou kunnen: