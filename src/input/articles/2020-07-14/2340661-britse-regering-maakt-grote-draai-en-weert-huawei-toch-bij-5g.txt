Nog geen half jaar nadat premier Boris Johnson bekendmaakte dat Huawei beperkt mocht gaan meebouwen aan 5G, wordt dat besluit door zijn regering teruggedraaid. De Chinese fabrikant mag niet meebouwen, de apparatuur moet de komende jaren worden verwijderd.
Na 31 december 2020 is het providers verboden om 5G-apparatuur van Huawei te kopen. Ze hebben vervolgens tot eind 2027 de tijd om alle 5G-apparatuur van de Chinese fabrikant uit hun netwerken te verwijderen. Bestaande Huawei-apparatuur in 3G- en 4G-netwerken mag blijven.
De draai hing al weken in de lucht. Als directe aanleiding wordt door de regering gewezen naar restricties tegen Huawei die de VS in mei aankondigde. Die maatregelen houden in dat buitenlandse bedrijven vanaf september wordt verboden om zonder licentie chips voor Huawei te produceren met apparatuur en software met Amerikaanse componenten. Het uitgangspunt is dat licentieaanvragen worden afgewezen.
Op verzoek van de Britse regering keek het National Cyber Security Center (NCSC) naar de gevolgen van deze sanctie. Deze onderzoekers concluderen dat Huawei in de toekomst gebruik moet maken van onbekende productiemachines, die 5G-apparatuur zullen maken "onder extreme tijdsdruk".
Volgens de NCSC bestaan dergelijke productiemachines en apparatuur niet. Ze zullen bovendien getest moeten worden, en daarvoor is geen capaciteit. "Het zal extreem uitdagend, misschien onmogelijk worden om dan vertrouwen te houden in Huawei."
Minister Oliver Dowden van Digitale Zaken, Cultuur, Media en Sport zei in het Lagerhuis dat het kabinet dit besluit niet lichtvaardig heeft genomen: "Dit vertraagt de uitrol van 5G in ons land." De minister schat in dat de totale vertraging twee tot drie jaar bedraagt en tot twee miljard pond kan gaan kosten.
Een woordvoerder van Huawei zegt dat het besluit "slecht nieuws is voor iedereen in het Verenigd Koninkrijk met een mobiele telefoon". Volgens de fabrikant betekenen de restricties niet dat de veiligheid van 5G-apparatuur in gevaar komt. "Helaas is onze toekomst in het Verenigd Koninkrijk gepolitiseerd. Dit gaat over Amerikaans handelsbeleid en niet over veiligheid."
Premier Johnson kwam onder steeds grotere druk te staan om alsnog af te zien van Huawei's rol in het Britse 5G-netwerk. Uit Washington klonk de duidelijke boodschap: doe het niet, want anders zullen we onze relatie tussen de veiligheidsdiensten heroverwegen. Het delen van geheime informatie met de Britten zou dan minder vanzelfsprekend worden.
Daarnaast groeide de onvrede in Johnsons eigen Conservatieve Partij. Tientallen parlementariÃ«rs in de fractie wilden af van Huawei. Dat aantal groeide aanzienlijk naar aanleiding van de situatie in Hongkong, waar China onlangs de omstreden veiligheidswet introduceerde. Het laat volgens de Conservatieven zien dat China zich steeds autocratischer opstelt, ten koste van de eerder afgesproken vorm van zelfbestuur in de voormalig Britse kolonie.
Hoewel Johnson dus schouderklopjes krijgt uit Washington en van zijn eigen backbenchers over dit besluit, is het zeker niet zonder consequenties. Het is een kostbare stap, die leidt tot vertraging bij de komst van supersnel mobiel internet. De premier had de Britten in de aanloop naar de verkiezingen nog een snelle invoering van 5G beloofd. Ook zal het besluit de relatie met China verder onder druk zetten.
China liet al weten dat het weren van Huawei niet onbeantwoord zal blijven. Peking was al ontstemd omdat Johnson een kleine drie miljoen Hongkongers de Britse nationaliteit in het vooruitzicht heeft gesteld in reactie op de toenemende invloed van China op hun stad.
En dat terwijl Britse premier een land als China na de brexit hard nodig heeft. De Britten willen handelsdeals sluiten met landen buiten de EU, en zeker ook met de tweede economie ter wereld. Maar een dergelijk akkoord met China lijkt door de opgelopen spanning voorlopig niet aan de orde.
Er is al meer dan een jaar in verschillende landen, waaronder Nederland, discussie over de rol van Huawei bij de aanleg van 5G. De vrees bestaat dat de Chinese overheid via de fabrikant kan spioneren of saboteren. Huawei heeft deze beschuldigingen altijd verworpen en hard bewijs dat dit gebeurt, is er niet.
Een woordvoerder van het ministerie van Economische Zaken wilde nog niet reageren op het Britse besluit. Er wordt gewezen op de in december gepubliceerde algemene maatregel van bestuur, waarin staat dat Huawei moet worden geweerd bij kritieke delen van de netwerken.
Hoewel het bedrijf in de maatregel niet bij naam wordt genoemd, is het duidelijk dat het over de Chinese telecomgigant gaat. Wat wordt verstaan onder 'kritiek' is bestempeld als staatsgeheim.