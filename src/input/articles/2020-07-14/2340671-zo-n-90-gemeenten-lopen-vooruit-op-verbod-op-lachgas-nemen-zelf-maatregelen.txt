In ongeveer 90 gemeenten geldt inmiddels een lachgasverbod, meldt de Vereniging van Nederlandse Gemeenten (VNG). Ze vonden lachgas zo risicovol dat ze niet wilden wachten op een landelijk verbod.
In de ene gemeente is lachgasgebruik verboden wanneer dat tot overlast leidt. In andere gemeenten zijn er bepaalde gebieden waar lachgas niet gebruikt mag worden en soms geldt er een verbod op de verkoop.
Grote steden als Rotterdam en Utrecht namen maatregelen. Dat geldt ook voor steden als Nijmegen, Enschede, Delft, Heerlen, Dordrecht en Haarlem. En zo zijn er dus nog tientallen plekken waar een verbod geldt.
Arnhem kwam vorig jaar naar eigen zeggen als eerste met een totaalverbod op de verkoop van lachgas, zo meldde Omroep Gelderland. Op straat mocht lachgas al niet worden verkocht (vanwege een verbod op venten) en ook bij evenementen was het verboden. Sinds oktober vorig jaar mag er ook geen lachgas meer worden verkocht in horecagelegenheden.
Arnhem maakt gebruik van de Wet milieubeheer om dat laatste verbod op te leggen. Volgens deze wet zijn verkopers verplicht om gevaren voor mens of milieu te voorkomen of te beperken. Omdat het gebruik van lachgas gevaren kent, handelt de verkoper in strijd met die wet, is de redenering.
De Arnhemse burgemeester Ahmed Marcouch zei bij de invoering van de regels dat hij zich zorgen maakt over het gebruik van lachgas door jongeren. "Jongeren van wie het brein nog in ontwikkeling is en lachgas gaan niet samen."
Sinds het verbod in Arnhem zijn er zo nu en dan controles geweest op lachgas bij horecazaken. Er is volgens een woordvoerder nog wel eens lachgas gevonden in zo'n onderneming, "maar toen er later weer een keer werd gecontroleerd, was er geen lachgas meer te vinden."
Na inademing van lachgas vanuit een ballon ervaart de gebruiker een korte roes. Soms wordt er gelachen. Het beeld wordt wazig en geluiden lijken te vertragen en te vervormen. De effecten duren niet langer dan een paar minuten.
Lachgas kan leiden tot zuurstoftekort in de hersenen, meldt Jellinek. Daarbij kun je concentratiestoornissen of hoofdpijn krijgen, duizelig worden, je evenwicht verliezen, verward zijn, misselijk worden, last hebben van gevoelloosheid, tintelingen of flauwvallen.
Bij langdurig gebruik kan neurologische schade ontstaan. Het kan ook leiden tot onvruchtbaarheid en impotentie.
De Tweede Kamer moet zich nog over het onderwerp buigen. Maar als het aan staatssecretaris Blokhuis ligt, geldt er vanaf begin volgend jaar een landelijk verbod op de verkoop van lachgas voor recreatief gebruik. Lachgas komt dan samen met bijvoorbeeld hasj en wiet op lijst II van de Opiumwet te staan. Op lijst I staan harddrugs.
Als het verbod wordt ingevoerd mag lachgas ook niet door particulieren worden bereid, bewerkt, verwerkt of vervoerd.
Gebruik van lachgas verbieden gebeurt niet. "Het gebruik van geen enkele drug in Nederland is strafbaar, zodat mensen niet bang zijn om na gebruik hulp te zoeken", laat een woordvoerder van het ministerie van Volksgezondheid weten.
In de zorg, technische industrie en de horeca wordt ook lachgas gebruikt. Die sectoren mogen dat na de invoering van de wet nog steeds doen.
Ook particulieren kunnen er nog wel aan komen. Lachgas in ampullen mag in beperkte vorm onder voorwaarden aan particulieren worden geleverd. Kopers moeten ouder zijn dan 18 en ze mogen niet meer dan tien stuks kopen, bijvoorbeeld voor het spuiten van slagroom.