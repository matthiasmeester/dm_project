Na een wachttijd van bijna drie jaar kan de suïcidale Charlotte Bouwman (27) binnenkort starten met een behandeling voor haar complexe stoornis. Op de dag van het intakegesprek heeft Bouwman, bekend van haar acties tegen de lange wachtlijsten voor psychiatrische patiënten, 1047 dagen op de wachtlijst gestaan. Ook tijdens de behandeling gaat ze door met actievoeren.
Bouwman is sinds acht jaar suïcidaal. Vandaag kreeg ze te horen dat er in september plek voor haar is binnen een instelling die haar kan helpen met haar dissociatieve stoornis. Daardoor heeft ze vaak het gevoel alsof haar persoonlijkheid "in stukjes uit elkaar valt" en ze het contact met haar omgeving verliest.
Ze is opgelucht, maar "het voelt ook raar. Ik weet dat het zwaar gaat worden."
Begin dit jaar kreeg Bouwman media-aandacht vanwege haar zit-actie in de hal van het ministerie van Volksgezondheid. Met protestborden vroeg ze aandacht voor de wachtlijsten binnen de ggz voor patiënten met complexe psychiatrische aandoeningen.
Als gevolg van haar actie heeft de samenleving volgens Bouwman nu aandacht voor het probleem. "Mensen hebben meer begrip gekregen. Zelfs de coalitiepartijen willen nu dat er een plan komt voor meer aanbod in de specialistische ggz." Ook krijgt ze berichten van andere patiënten met complexe psychische problemen. "Ze durven meer voor zichzelf op te komen."
Toch zijn de problemen binnen de geestelijke gezondheidszorg wat haar betreft nog niet opgelost. Omdat er "niet veel meer te halen valt" bij staatssecretaris Blokhuis van Volksgezondheid richt ze zich op de aankomende verkiezingen. "We dringen er bij partijen op aan dat ze ggz in hun programma opnemen."
Ook stelde Bouwman samen met anderen het 'Manifest voor een betere jeugdzorg en ggz' op en openden ze de website Lijm de Zorg. De petitie is inmiddels ruim 70.000 keer ondertekend.
Heb jij hulp nodig ? Zie www.113.nl (https://113.nl/), de luisterlijn.nl of bel 0900-0113. Praat erover met iemand die je vertrouwt en zoek samen hulp.