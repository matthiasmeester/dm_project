Nieuwegein verbreekt per direct de vriendschapsband met de Poolse stad Pulawy. De stad stelde onlangs, net als in bijna 30 procent van de Poolse gemeenten, een homovrije zone in. Gisteravond nam de gemeenteraad van Nieuwegein een motie aan om de zusterstad te 'ontvrienden'.
"Het instellen van die homovrije zones is een serieuze zaak en onze gemeenteraad heeft een heel duidelijk statement afgegeven: dit kan niet", zegt wethouder Marieke Schouten (GroenLinks) in het radioprogramma Nieuws en Co.
De gemeenteraad liet gisteren bijna unaniem horen tegen het invoeren van homovrije zones te zijn, plekken waar lhbti'ers niet voor hun geaardheid mogen uitkomen. Dat staat haaks op de visie van Nieuwegein, dat juist inclusiviteit nastreeft.
"Wij zijn een regenboogstad", zegt Schouten. "En we zijn beide onderdeel van Europa, waarin we vinden dat wie je ook bent, ongeacht je geaardheid, je er mag zijn in de publieke ruimte. Daar hoort zo'n homovrije zone niet bij."
Symbolisch plakte de wethouder een sticker over Pulawy op de welkomstborden van Nieuwegein. "Hiermee willen we onze boodschap zichtbaar maken", zegt ze bij RTV Utrecht.
Volgens Schouten heeft de gemeente geprobeerd in gesprek te gaan met het bestuur van Pulawy. In maart stuurde burgemeester Backhuijs zijn Poolse collega een brief waarin hij zijn zorgen uitte. "Daar is niet op gereageerd", zegt Schouten.
Via lokale media lieten politici wel weten "dat Nieuwegein zich niet met de Poolse politiek moet bemoeien". Schouten: "We hopen daarom vooral dat de mensen om wie het gaat, die behoren tot de lhbti-gemeenschap in Polen, zich door ons gesteund voelen."
Een stedenband is een formele of informele vriendschapsband tussen twee steden, die er op is gericht om kennis uit te wisselen en lokaal bestuur te versterken, of voor culturele uitwisseling. Veel banden in Europa zijn na de Tweede Wereldoorlog ontstaan, bij wijze van vredesopbouw. Na de uitbreiding van de Europese Unie zijn er nieuwe banden tot stand gekomen, ook met Poolse gemeenten.
De stedenband tussen Nieuwegein en Pulawy stopte in 2015 al formeel, na ruim 21 jaar. Sindsdien onderhielden de twee steden vooral een informele vriendschapsband. Maar door de actuele ontwikkelingen in Polen stond die al langer onder druk.
Nieuwegein heeft ook een stedenband met Rundu in NamibiÃ«. In dit Afrikaanse land is homoseksualiteit strafbaar. Dit najaar wordt in de gemeenteraad besproken of de stedenband met Rundu in stand moet blijven.