Op een voormalig volkstuinenterrein in Muiden liggen stukken asbesthoudend materiaal, meldt NH Nieuws. Omwonenden van een naburige nieuwbouwwijk maken zich zorgen. "Het is een terrein waar kinderen lopen en mensen hun hond uitlaten", zegt Roeland van Dijk namens de bewonersvereniging. Asbestdeeltjes zijn schadelijk voor de gezondheid. 
In 2018 werden de volkstuinen weggehaald. Op termijn moeten er op het terrein weer tuinen komen, die mensen kunnen kopen. Maar voorlopig ligt de groenstrook er verlaten bij.
Een bedrijf dat onder meer asbestinspecties doet heeft op verzoek van NH Nieuws verschillende stukken materiaal die op het terrein lagen onderzocht. Alle onderzochte delen bleken tien tot vijftien procent witte asbest te bevatten.
De mensen die voorheen een tuintje hadden op het terrein zijn niet verbaasd. Volgens hen werden er jarenlang asbesthoudende platen gebruikt in de afscheidingen tussen de tuintjes en een sloot. In schuurdaken zat de stof ook. Volgens hen is de grond niet goed schoongemaakt na de sloop.
Eigenaar KNSF Vastgoed wil niet reageren op de vraag van NH Nieuws of het op de hoogte was van de aanwezigheid van asbest en of de huidige situatie wel veilig is. De Omgevingsdienst Flevoland, Gooi en Vechtstreek (OFGV) is de verantwoordelijke instantie die grondsaneringen controleert. Volgens de laatste gegevens van de dienst is de sanering van het KNSF-terrein afgerond, 
De gemeente Gooise Meren zegt niet verantwoordelijk te zijn voor de kwestie en wijst volgens de regionale omroep naar zowel KNSF Vastgoed als de OFGV. Opvallend genoeg zegt de gemeente van KNSF Vastgoed te hebben vernomen dat de sanering nog moet beginnen. KNSF Vastgoed moet het terrein afzetten ondertussen gemaand het terrein af te zetten tot er meer duidelijkheid is.
Jurist Yvonne Waterman, die gespecialiseerd is in asbestzaken, is geschrokken van de vondst. "Het is beslist niet gebruikelijk en wenselijk voor de gezondheid dat asbest zo open en bloot en voor iedereen toegankelijk blijft liggen. Het is niet veilig en beslist bevreemdend dat dit door de Omgevingsdienst zo lang is toegelaten."
Om de gezondheidsrisico's in te schatten, moet er volgens Waterman meer onderzoek worden gedaan. "Dat hangt van de omstandigheden af. Of de elementen van asbest gestapeld zijn, verbrokkeld zijn of dat ze in de grond verpoeierd zijn."
Op het terrein ligt ook een hoop met een zeil erover. Volgens NH Nieuws ligt ook daar allemaal asbest onder, dat al verzameld is. Meerdere Muiders hebben gezien dat er inderdaad schoonmaakwerkzaamheden zijn geweest. "Er is een asbestteam daar geweest. Mensen met witte pakken. Tot vorige week liepen er nog mensen met emmertjes rond, die stukken asbest aan het oprapen waren", zegt Roeland van Dijk.
Dat werk heeft er dus niet toe geleid dat alles is opgeruimd. Waterman vindt dat er direct actie moet worden ondernomen. "Ik zou het terrein onmiddellijk afzetten en het asbest zoveel mogelijk afdekken. Daarna voortvarend inventariseren wat de werkelijke risico's zijn. Daar kan je niet nog twee jaar mee wachten."