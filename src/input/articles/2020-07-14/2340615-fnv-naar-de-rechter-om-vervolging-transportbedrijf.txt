Vakcentrale FNV probeert via de rechter alsnog voor elkaar te krijgen dat transportbedrijf Brinkman Trans Holland strafrechtelijk wordt vervolgd, meldt NRC. De krant heeft een klaagschrift ingezien dat de FNV vrijdag naar het gerechtshof in Den Haag heeft gestuurd. 
FNV-bestuurder Edwin Atema spreekt van een unieke stap. Tegen het Drentse transportbedrijf werd aangifte gedaan wegens mensensmokkel en uitbuiting. In april werd duidelijk dat de Inspectie Sociale Zaken en Werkgelegenheid het onderzoek had stopgezet, wat tot onvrede bij FNV leidde.
De bond hoopt via een zogeheten artikel-12-procedure alsnog vervolging af te dwingen. Het bedrijf zou via een constructie goedkope Oost-Europese chauffeurs inzetten waarmee de Nederlandse cao wordt omzeild. Brinkman zegt tegen NRC dat het zich aan de regels houdt en dat altijd heeft gedaan. Atema van FNV zou bezig zijn met "een heksenjacht". 
Volgens de FNV laat de inspectie het bedrijf veel te gemakkelijk wegkomen. De procedure is dan ook bedoeld om te bewerkstelligen dat de inspectie harder optreedt tegen mensenhandel. 