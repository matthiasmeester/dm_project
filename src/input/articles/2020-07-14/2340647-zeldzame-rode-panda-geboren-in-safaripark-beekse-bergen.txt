In Safaripark Beekse Bergen in Hilvarenbeek is een rode panda geboren. De geboorte is bijzonder, want de diersoort is geclassificeerd als kwetsbaar. In het wild leven in China nog zo'n 2.500 rode panda's, die in omvang veel kleiner zijn dan de bekende zwart-witte reuzenpanda's.
"Met het jong gaat het goed", zegt hoofd dierenverzorging Kris Jansen tegen Omroep Brabant. "We hebben er alle vertrouwen in dat het groot wordt." Moeder Angels is 4,5 maand in verwachting geweest.
"De eerste periode is het jong fragiel en daarom laten we moeder Angels, vader Turner en hun zoon of dochter volledig met rust. We komen dus ook niet in het nest en weten daarom nog niet welk geslacht de nieuwe aanwinst heeft", zegt Jansen.
Het gaat even duren voordat bezoekers de babypanda kunnen zien. "Rode panda's zijn echte nestdieren en de jongen blijven daar heel lang zitten. Pas na een maand of drie komen ze naar buiten", geeft Jansen aan.
De rode panda komt vooral voor in bergbossen in China. Ze leven het liefst bij een stromende rivier, waar ze uit kunnen drinken. De rode panda eet voornamelijk bamboe. Daarnaast voeden ze zich met onder meer fruit en bloemen. Rode panda's worden gemiddeld tussen de 50 Ã  60 cm lang en wegen drie tot zes kilo.