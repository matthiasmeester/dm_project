Een meerderheid in de Tweede Kamer staat in principe achter de invoering van een nieuw pensioenstelsel. Wel zijn er nog allerlei vragen over de exacte uitwerking van het systeem dat vanaf 2022 ingevoerd moet worden. Partijen willen bijvoorbeeld weten of de overgang van het oude naar het nieuwe stelsel voor een groep werknemers geen veel slechtere oudedagvoorziening oplevert.
In principe krijgt minister Koolmees van Sociale Zaken en Werkgelegenheid steun van de vier coalitiepartijen VVD, CDA, D66 en ChristenUnie en oppositiepartijen PvdA, GroenLinks en SGP. De SP, PVV, 50Plus en het Kamerlid Krol zijn en blijven tegen het nieuwe pensioenstelsel, zo bleek vandaag tijdens het in de zomervakantie ingelaste debat in de Tweede Kamer.
Over een nieuw pensioenstelsel is zo'n tien jaar onderhandeld tussen het ministerie, werkgevers en vakbonden. Minister Koolmees vindt dat er een evenwichtig voorstel ligt "met oog voor de belangen van alle generaties". Vooral de jongere generatie vreesde dat bij handhaving van het huidige stelsel de pensioenpot nagenoeg leeg zou zijn als zij er over tientallen jaren aanspraak op willen maken.
Het nieuwe systeem moet tot een eerlijker verdeling voor oudere en jongere werknemers leiden. Er worden geen harde beloften meer gedaan over de hoogte van de pensioenuitkering.
Het pensioen dat alle werknemers verplicht opbouwen, naast hun AOW, zal in het nieuwe stelsel meebewegen met de beurzen; gaat het goed met de aandelen en andere investeringen, dan krijgen de deelnemers van het fonds een hoger pensioen. Als het tegen zit op de beurzen, gaat het toekomstige pensioen sneller omlaag. Ook kunnen werknemers met een zwaar beroep eerder met pensioen en komt er een verplichte arbeidsongeschiktheidsverzekering voor zelfstandigen.
Minister Koolmees benadrukt dat iedere werknemer een veel beter inzicht krijgt in zijn of haar eigen pensioenpot. "Transparantie is heel belangrijk. Je kunt precies zien hoe het er voorstaat", benadrukte hij. Nu is dat heel moeilijk te zien.
De minister zegt begrip te hebben voor alle vragen van de Kamer over de precieze gevolgen van de hervorming. "Er komt nog heel veel wetgeving. We gaan dit in grote en kleine stappen invoeren."
CDA-Kamerlid Omtzigt wil na de zomer twee hoorzittingen om deskundigen te horen over de effecten van het nieuwe systeem, zoals het zogenoemde "invaren" van pensioenfondsen, wat er met zo'n fonds gebeurt bij de overstap van het oude naar het nieuw systeem. Omtzigt zegt dat met de hervorming zo'n 1500 miljard euro gemoeid is. "Een astronomisch bedrag en dan is een debat van vier minuten zonder hoorzitting niet het grondig behandelen wat ik voorstel", aldus Omtzigt.
Oppositiepartij PvdA steunt in principe het nieuwe stelsel, omdat de AOW minder snel omhoog gaat, de zware beroepen drie jaar eerder kunnen stoppen er er een regeling komt voor zelfstandigen. Maar het kabinet moet wel zijn beloften nakomen, waarschuwt de partij.
In het debat lukte het Koolmees niet om de tegenstanders over de streep te trekken. De SP denkt dat werknemers en gepensioneerden, niet de werkgevers, de risico's gaan dragen. "We willen geen gokpensioen, maar een solidair pensioen", aldus de SP. 50Plus denkt dat vooral gepensioneerden die al jaren niet ge√Øndexeerd zijn, opnieuw gedupeerd worden.