Bij de Franse politie is een opmerkelijk initiatief genomen om het vertrouwen terug te winnen van bewoners van de achterstandswijken, de banlieues. Agenten gaan in hun vrije tijd de wijk in. Niet in uniform, maar in sportkleding met bokshandschoenen.
De 17-jarige Yannis loopt in zijn trainingspak tussen de hoge flats van Cachan, een banlieue ten zuiden van Parijs. "Er zijn wel eens jongeren hier in de wijk die dingen doen die niet mogen. Dan komt de politie, ja.'' Hij kijkt opzij en knikt naar een pleintje. "Maar dát daar, dat is leuk, dat zijn aardige agenten.''
Op het pleintje lopen zo'n 20 à 30 politiemensen, ook allemaal in trainingspakken net als Yannis zelf. Mannen en vrouwen, wit en zwart, jong en oud. De één geeft boksles, de ander speelt een partijtje voetbal met kinderen. Een andere agent demonstreert hoe je handboeien omdoet. "Mag ik?'', vraagt Yannis. Hij pakt de boeien, doet ze om de polsen van de agent en schiet zelf in de lach. "Zo, komt u maar mee, agent!''
De politieagenten zijn een hele middag in Cachan. Ze doen het vrijwillig en in hun vrije uurtjes. "Het is hard nodig'', zegt initiatiefnemer Bruno Pomart. "Er zijn in Frankrijk zoveel spanningen in de banlieues tussen jongeren en agenten. Die twee begrijpen helemaal niets van elkaar.''
Pomart, zelf oud-agent, zette een organisatie op, Raid Aventure. Daarmee gaat hij met politiemensen in burger bijna dagelijks probleemwijken in. "Ik wil het vertrouwen herstellen tussen de bewoners en agenten.''
In Cachan kunnen de jongeren een aangepaste stormbaan doen: met politiehelm en wapenstok leggen ze rennend en kruipend een parcours af. Een ander laat zien hoe je moet reanimeren. Met belegde stokbroodjes, cola en hiphopmuziek wordt er veel gepraat en uitgelegd.
Kijk hier hoe de agenten te werk gaan in de voorsteden:
De Franse banlieues hebben in binnen- en buitenland een slechte reputatie. In 2005 waren er enorme rellen en nog steeds slaat regelmatig de vlam in de pan. De werkloosheid en de criminaliteit zijn er hoger dan in de rest van het land. Agenten die de probleemwijken in gaan, worden vaak bekogeld door jongerenbendes die drugs verkopen. Mensen uit banlieues worden vaak op basis van hun naam of woonplaats gediscrimineerd, bijvoorbeeld als ze een baan zoeken.
Vorige maand publiceerde Human Rights Watch een onderzoek waaruit blijkt dat jongeren uit een banlieu met een zwart of Noord-Afrikaans uiterlijk meer dan gemiddeld het slachtoffer zijn van discriminatie en geweld door politie. Die opeenstapeling van problemen en spanningen leidt tot wederzijds wantrouwen tussen de politie en de bewoners.
"Een paar jaar geleden is in Frankrijk de wijkpolitie afgeschaft. Dat is de oorzaak van veel problemen'', legt ex-agent Pomart uit. In banlieues zijn vaak geen agenten meer te bespeuren. Alleen als er iets aan de hand is komen ze de wijk binnenrijden, vaak met getrokken wapens en kogelvrije vesten.
De agent die dagelijks patrouilleert en contact heeft met de bewoners is verdwenen. "De regering-Macron is wel bezig die wijkagent weer in te voeren, maar dat moet sneller en grootschaliger gebeuren", zegt Pomart.
De ex-agent wilde daar niet op wachten en begon daarom een paar jaar geleden met zijn wijkbezoeken. Nu worden in banlieues verspreid over heel Frankrijk voetbalveldjes neergezet, sportlessen gegeven en mogen jongeren in politieauto's zitten. Enkele honderden agenten doen inmiddels mee, die vaak zelf ook zwart of Noord-Afrikaans zijn. "Daarmee willen we laten zien dat de politie ook gewoon en afspiegeling van de samenleving is.''