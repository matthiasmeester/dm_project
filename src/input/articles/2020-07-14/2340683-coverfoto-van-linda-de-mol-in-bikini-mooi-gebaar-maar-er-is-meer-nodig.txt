#Lekkerbodypositief: met die hashtag roept Linda de Mol mensen op om foto's van zichzelf te delen in bikini. De presentatrice staat morgen zelf in bikini op de cover van haar tijdschrift Linda. om stil te staan bij body positivity.
Elk lijf is mooi en dat moet gevierd worden, is de boodschap. De Mol hoopt dat vrouwen er zo van worden overtuigd om dit jaar gewoon op een vakantiefoto te staan, iets wat ze zelf nooit deed.
"De reacties zijn overweldigend en overwegend positief. Vrouwen die zeggen: wow, Linda, dit zou ik helemaal niet durven. Het maakt echt iets los", zegt Linda.-hoofdredacteur Karin Swerink. "Voor mij is dit al geslaagd als er twee vrouwen denken: ik maak lekker een vakantiefoto, hoe ik er ook uitzie."
Het is een mooi gebaar, zeggen Marie Lotte Hagen en Nydia van Voorthuizen, schrijvers van de boeken DAMN, HONEY en Heb je nou al een vriend? "Zo'n cover is fantastisch, maar het heeft pas zin als een blad structurele veranderingen doorvoert en dat is waarschijnlijk niet het geval."
Het is niet uniek, zo'n nummer over body positivity, zeggen Hagen en Van Voorthuizen. "In de zomer worden vaker nummers gemaakt die preken over meer zelfacceptatie, terwijl de rest van het jaar in het blad en online een andere boodschap wordt meegegeven", zegt Hagen. "Dan krijgen we tips hoe we moeten afvallen of hoe we ons moeten verbergen achter onze make-up."
En als je leest hoe je cellulitis moet aanpakken en welke antirimpelcrème het beste werkt, omdat het blad vanuit de gedachte werkt dat cellulitis en rimpels 'nou eenmaal' lelijk zijn, resulteert dat in onzekerheid die niet zomaar weggaat door een themanummer over body positivity, zegt Van Voorthuizen. "Als je het hele jaar door in kleine artikelen leest dat je eigenlijk niet goed genoeg bent, geloof je niet opeens dat je er mag zijn door een cover of themanummer."
Maar hoofdredacteur Swerink herkent zich niet in die kritiek. "Er is een verschil tussen tegen lezers zeggen dat ze moeten afvallen of make-up moeten dragen, of ze tips geven over hoe ze deze dingen goed kunnen aanpakken. Wij zullen nooit zeggen: wij vinden dat jij lange wimpers moet hebben. Maar als je die wilt, geven we ook tips voor de beste mascara."
Volgens haar is er al veel veranderd. "Twintig jaar geleden maakten we elk jaar nog een 'BorstenBillenBenen-plan' in de zomer om af te vallen. Dat zouden we nu echt niet meer doen. Wij staan met Linda. juist voor álle vrouwen. Het gaat er niet om of je dik of dun bent, zolang je maar blij bent met jezelf."
Hagen en Van Voorthuizen spreken zich met het platform DAMN, HONEY uit tegen bodyshaming en hadden onlangs op Instagram kritiek op een artikel op Linda.nl. Daarin werden tips gegeven over hoe je je lichaam met make-up dunner kan laten lijken als je je "had laten gaan tijdens de coronalockdown".
Als reactie op de kritiek deelden veel vrouwen foto's van zichzelf in bikini. "We kregen berichten van meer dan honderd vrouwen die zeiden: we hebben voor het eerst weer een bikini gekocht. Ik werd er emotioneel van", zegt Hagen. Daarom zijn ze ook wel blij met de foto. "Het is voor veel vrouwen belangrijk en het is tof van Linda dat ze zo op de cover staat. We keuren dit niet af, we willen gewoon meer."
Het tijdschrift Flair in België nam deze maand al een drastisch besluit. "Uit onderzoek van Flair onder hun lezers bleek dat maar 4 procent blij was met zichzelf", legt Van Voorthuizen uit. "Toen zeiden ze: wij doen iets fout." Het blad stopte met artikelen die een laag zelfbeeld kunnen veroorzaken. "Ze laten de artikelen met tips waardoor lezers onzeker worden achterwege."
Dat is een goede verandering, zegt Hagen. "Daarnaast moet je overal alle soorten mensen kunnen zien. Alle huidskleuren en maten, met en zonder beperking: gewoon hoe de wereld eruitziet. En als je dan iemand met rimpels op de cover zet, moeten we niet meer met zijn allen 'goh, wat dapper' zeggen. Want die rimpels zijn hartstikke normaal."
De coverfoto van De Mol is een begin, vindt ze. Hopelijk brengt die een structurele verandering op gang, zegt Van Voorthuizen. "Want de volgende generatie mag niet meer in contact komen met giftige boodschappen. We zijn klaar met die vicieuze cirkel."