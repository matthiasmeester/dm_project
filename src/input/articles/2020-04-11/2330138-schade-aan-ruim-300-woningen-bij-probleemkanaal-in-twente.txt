Meer dan 300 woningen langs het kanaal tussen Almelo en Coevorden vertonen schade. In een aantal gevallen is de bouwkundige staat zo slecht dat ze onbewoonbaar zijn, blijkt uit inspecties door een onafhankelijk ingenieursbureau.
Die inspecties zijn nog bezig. Mogelijk wordt er dus nog meer schade geconstateerd. "Het laatste getal dat ik hoorde is dat het nu ergens tussen de 310 en 320 ligt. In ieder geval boven de 310", zegt Jan de Haan van bewonersvereniging Kant nog Wal bij RTV Oost.
De schade bestaat uit scheurvorming, verzakking en ondergelopen kelders. Omdat muren scheef zakken, gasleidingen knappen of elektriciteitsleidingen onder water staan kunnen levensgevaarlijke situaties ontstaan. De problemen doen zich vooral voor ter hoogte van Vroomshoop en Geerdijk.
"Drie gezinnen zijn hun huis al ontvlucht. Een vierde gezin vertrekt komende week. Twee huishoudens is vervangende woonruimte aangeboden, maar voor hen is het praktisch gezien bijna onmogelijk om ergens anders te gaan wonen", aldus De Haan. Een aantal gezinnen heeft op eigen initiatief een stacaravan neergezet en woont daar nu tijdelijk.
De schade is ontstaan nadat het kanaal Almelo-De Haandrik een aantal jaren geleden werd gebaggerd, zodat er ook grotere schepen doorheen kunnen. Daarbij zou onder meer de onderste beschermlaag van het kanaal zijn weggeschraapt.
De provincie Overijssel spreekt niet tegen dat er een verband is tussen de woningschade en de baggerwerkzaamheden , maar wacht een onderzoek door twee ingenieursbureaus af. De resultaten daarvan werden eind maart verwacht, maar door de coronacrisis is de presentatie van het eindrapport uitgesteld.
Dat betekent ook dat er nog niets te zeggen is over eventuele schadevergoeding voor de getroffen bewoners. "Overmacht uiteraard", reageert De Haan. Hij troost zich met de gedachte dat de inspecties van de woningen wel doorgaan, zodat straks een totaaloverzicht beschikbaar is van de schade en de kosten die vergoed moeten worden.