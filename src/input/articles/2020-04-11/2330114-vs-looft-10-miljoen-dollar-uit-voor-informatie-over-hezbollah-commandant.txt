De Verenigde Staten hebben een beloning van 10 miljoen dollar uitgeloofd voor informatie over Mohammad al-Kawtharani, een hoge Hezbollah-commandant uit Libanon. Hij wordt ervan beschuldigd een sleutelrol te spelen bij de aansturing van pro-Iraanse groepen in Irak.
Kawtharani heeft volgens de Amerikanen een deel van het politieke leiderschap overgenomen van de Iraanse generaal Qassem Soleimani, die begin dit jaar werd gedood bij een Amerikaanse aanval. Zijn dood leidde tot veel woede in Iran.
Volgens de VS speelt Kawtharani een belangrijke rol in het "faciliteren van acties van groepen die buiten de regering van Irak opereren". Die groepen zijn volgens het Amerikaanse ministerie van Buitenlandse Zaken verantwoordelijk voor het "gewelddadig neerslaan van protesten en aanvallen op buitenlandse diplomatieke missies".
De Amerikanen hopen met de beloning informatie los te krijgen over de activiteiten van de commandant en zijn netwerk. Kawtharani staat sinds 2013 op hun zwarte lijst voor terrorisme.