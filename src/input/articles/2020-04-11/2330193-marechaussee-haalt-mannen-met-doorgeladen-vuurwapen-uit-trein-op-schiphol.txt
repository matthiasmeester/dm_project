De marechaussee heeft twee mannen uit een trein gehaald op Schiphol, omdat een van hen een doorgeladen vuurwapen bij zich had.
Een inzittende van de trein meldde rond 21.45 uur via 112 dat iemand een vuurwapen doorlaadde, meldt de marechaussee. Daarna werd er een speciaal team opgetuigd, dat de trein opwachtte op het station van de luchthaven.
Het team ging de trein binnen met onder meer schilden en werkte de man en zijn mede-reiziger tegen de grond. "Vervolgens troffen we het vuurwapen bij een van hen aan", zegt een woordvoerder van de marechaussee.
De mannen zijn aangehouden en zitten vast op Schiphol. De marechaussee onderzoekt wat de mannen van plan waren.