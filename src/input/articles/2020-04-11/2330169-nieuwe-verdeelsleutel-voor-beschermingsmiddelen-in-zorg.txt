Er komt een nieuwe verdeelsleutel waarmee beschermingsmiddelen als mondkapjes over de verschillende sectoren in de zorg worden verdeeld. De nieuwe verdeling is met name afgestemd op het risico besmet te raken bij de behandeling van een coronapatiënt.
"De oude sleutel was meer gericht op de acute zorg", zegt GGD-directeur De Gouw, doelend op het feit dat ziekenhuizen in dat model meestal op de eerste plaats kwamen bij het verkrijgen van beschermingsmiddelen.
Huisartsenposten krijgen wekelijks nieuwe beschermingsmiddelen. Daarmee redden ze het maar net, vertelt een bestuurder van de huisartsenposten in de regio Rijnmond:
In het nieuwe model krijgen ook verpleeghuizen en thuiszorginstellingen eerder onder meer mondkapjes van hoge kwaliteit, zoals FFP2-maskers. Dat gebeurt bijvoorbeeld wanneer de luchtwegen van een patiënt uitgezogen moeten worden.
"Dat is een behandeling waarbij virusdeeltjes in de lucht komen", zegt De Gouw. "En dat kan dus ook in een verpleeghuis of revalidatie-instelling zijn. De mate van risico is bepalend in de nieuwe sleutel."
ActiZ, de branchevereniging van zorgorganisaties, noemt de nieuwe verdeelsleutel "een stap in de goede richting". Maar de vereniging benadrukt dat het probleem pas echt is verdwenen als het tekort aan beschermingsmateriaal is opgelost, bijvoorbeeld door zelf materiaal te produceren. "Want het blijft een verdeling van schaarste", zegt ActiZ-bestuurslid Conny Helder.
Afgelopen week ontstonden zorgen over het gebrek aan beschermingsmiddelen in onder meer verpleeghuizen en in de thuiszorg. Kamerleden stelden er vragen over en het kabinet beloofde voor Pasen met een nieuw verdeelmodel te komen.
Dat is dus nu gebeurd. Minister Van Rijn voor Medische Zorg is er blij mee. "Met het nieuwe verdeelmodel kunnen we gerichtere bescherming bieden aan het personeel", zegt hij. "Deze mensen werken dag en nacht onder soms moeilijke omstandigheden."
Volgens GGD-directeur De Gouw is er een "onomstreden" richtlijn opgesteld waarin bijvoorbeeld staat welk mondkapje veilig is te gebruiken bij welke behandeling. Daar is veel onderzoek naar gedaan, zegt hij.
De nieuwe verdeelsleutel gaat maandag in. Hij geldt in eerste instantie voor mondmaskers en later ook voor andere beschermingsmiddelen. De hoop is ook dat voorkomen wordt dat schaarse beschermingsmiddelen als FFP2-maskers en isolatieschorten onnodig worden gebruikt.
"Soms kiezen mensen uit veiligheidsoogpunt eigenlijk voor een te hoog beschermingsniveau", legt De Gouw uit. "Dat moeten we zien te voorkomen. Gebruik echt wat nodig is. Er is namelijk schaarste. Anders hoefden we niet zo'n verdeelmodel op te zetten."