Het aantal mensen die door het coronavirus zijn overleden, is met 132 toegenomen, meldt het RIVM. Dat is meer dan gisteren, toen er 115 nieuwe sterfgevallen werden gemeld. Voor zover bekend zijn in Nederland nu 2643 mensen overleden in verband met covid-19, de ziekte die door het virus wordt veroorzaakt.
Het CBS publiceerde gisteren opnieuw cijfers die een indruk geven van het aantal mogelijke 'verborgen' coronadoden. Het CBS zag vorige week 2000 sterfgevallen meer dan gemiddeld. Dat zou het dubbele zijn van het eerder bij het RIVM gemelde aantal coronadoden.
Het aantal patiënten dat in het ziekenhuis ligt of heeft gelegen, is met 189 toegenomen tot 8386. We moeten terug naar zondag 22 maart om een lagere groei te zien van de ziekenhuisopnames. Terugblikkend lijkt de piek te zijn geweest in de week van 31 maart, toen er twee keer meer dan 600 nieuwe opnames werden gemeld.
Tot nu toe is er bij 24.413 Nederlanders corona vastgesteld. Het werkelijke aantal ligt ook hier hoger, omdat niet iedereen wordt getest. Dat gebeurt de laatste tijd vooral in de zorg veelvuldig. De meeste nieuwe positieve tests waren in de provincie Zuid-Holland.
Het aantal bedden op de intensivecareafdelingen dat wordt bezet door coronapatiënten, is met zeven licht toegenomen. In totaal gaat het nu om 1391 bedden, waaronder 57 bedden in Duitse ziekenhuizen. Dat is een Duits IC-bed minder dan gisteren, vanwege een overlijden. Er werd niemand meer verplaatst naar Duitsland.
Voorzitter Ernst Kuipers van het Landelijk Netwerk Acute Zorg spreekt van een "stabiel hoog plateau" aan bezette IC-bedden sinds afgelopen maandag. In de periode daarvoor nam de bezetting nog in hoog tempo toe en was de vrees dat zelfs 1900 'coronabedden' misschien niet genoeg zouden blijken te zijn. Dat gevaar lijkt voorlopig afgewend, maar ook nu is volgens Kuipers "onveranderd veel inzet van ziekenhuizen" nodig.
Sinds de start van de crisis zijn er 387 coronapatiënten overleden op de IC's en zijn er 178 hersteld.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor waarschijnlijk hoger zijn.