De gezamenlijke veiligheidsregio's in Nederland zijn tevreden over de naleving van de coronamaatregelen vandaag. "Ja, het was wat drukker bij een aantal woonboulevards en tuincentra", meldt Hubert Bruls, voorzitter van het Veiligheidsberaad, waarin de verschillende regio's zijn verenigd. "Maar dat is niet raar met het paasweekend voor de boeg. Zolang deze winkels zich aan de maatregelen houden, is dat ook geen probleem."
Bouwmarkten Hornbach, Gamma en Karwei laten weten aan persbureau ANP dat het de hele dag druk was, maar dat veel mensen in hun eentje kwamen en zich netjes aan de regels hielden.
Ook in andere winkels en natuurgebieden ging het meestal goed, melden de autoriteiten. Ook het aantal Duitsers dat naar Nederland kwam, leverde geen grote problemen op.
Wel maakt voorzitter Bruls zich zorgen over het gedrag van jongeren. Volgens hem treft de politie regelmatig groepen jongeren aan, terwijl dat "echt niet de bedoeling is". Hij hoopt dat ouders hun kinderen de regels op het hart drukken en ze daarnaast zo veel mogelijk thuishouden.
Op sommige toeristische plekken moesten de autoriteiten vandaag overigens wel ingrijpen, vanwege een te grote toestroom van mensen. In de Bollenstreek bijvoorbeeld: daar werden op een gegeven moment de kleine wegen rond Lisse afgesloten omdat er te veel mensen naartoe waren gekomen.
Besloten is nu dat de kleinere wegen tussen Hillegom en Lisse ook morgen en overmorgen op slot zijn.
De NS liet twee treinen tussen Rotterdam en Amsterdam bij Gouda stoppen, omdat er te veel mensen in zaten en het niet meer mogelijk was om afstand te houden. In eerste instantie vroeg de conducteur of mensen vrijwillig wilden uitstappen. Toen dat niet gebeurde, moest iedereen uitstappen.
Volgens de spoorwegen waren er ook een paar reizigers met fietsen in de trein, waarschijnlijk dagjesmensen die een fietstocht wilden gaan maken. De NS benadrukt dat dit niet de bedoeling is en dat de trein alleen bedoeld is voor noodzakelijke reizen.