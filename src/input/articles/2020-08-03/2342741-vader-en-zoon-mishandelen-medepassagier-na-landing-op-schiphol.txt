De Koninklijke Marechaussee heeft vannacht een 47-jarige man uit Geldrop en zijn 13-jarige zoon aangehouden nadat ze een medepassagier hadden mishandeld op Schiphol.
Vader en zoon waren op vakantie geweest op de Canarische Eilanden. Op de terugweg van Las Palmas naar Schiphol veroorzaakten ze volgens de marechaussee overlast en kregen ze het aan de stok met een medepassagier.
Nadat het vliegtuig was geland, wachtten vader en zoon hem in de bagagehal op en ontstond een vechtpartij.
"De actie leidde tot veel consternatie", zegt een woordvoerder van de marechaussee tegen NH Nieuws. Zowel de zoon als de vader is aangehouden. Zij worden verdacht van mishandeling en bedreiging.
Het slachtoffer, een 27-jarige man, heeft aangifte gedaan.