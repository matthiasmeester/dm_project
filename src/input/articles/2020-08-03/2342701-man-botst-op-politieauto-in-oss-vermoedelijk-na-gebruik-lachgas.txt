In Oss is een gewonde gevallen bij een aanrijding met een politieauto. Het gaat om de bestuurder van de personenauto, een 20-jarige man uit Oss. Hij had vermoedelijk lachgas gebruikt. De agent en de politiehond die in de politieauto zaten, bleven ongedeerd.
De gewonde Ossenaar is naar het ziekenhuis gebracht.
Hulpdiensten waren snel ter plaatse:
De agent was aan het surveilleren, toen hij van achteren werd aangereden, meldt de politie. De achterop rijdende auto rolde na de botsing door en beschadigde een ander voertuig. Vervolgens vloog de auto in brand.
De achterzijde van de politieauto is flink gedeukt. Op straat lagen na het ongeluk brokstukken van de auto's.
Na onderzoek bleek dat de bestuurder ook betrokken was bij een aanrijding eerder op de nacht. Daarbij raakten een lantaarnpaal en verkeersbord beschadigd.