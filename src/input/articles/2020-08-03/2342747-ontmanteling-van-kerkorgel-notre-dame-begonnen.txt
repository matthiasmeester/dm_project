In Parijs is de restauratie van het grote kerkorgel in de door brand verwoeste Notre-Dame begonnen. Experts halen het orgel uit 1733 pijp voor pijp uit elkaar. Het demonteren, schoonmaken en opnieuw in elkaar zetten van het grootste muziekinstrument van Frankrijk zal naar verwachting bijna vier jaar duren.
Het orgel bleef verrassend genoeg gespaard bij de grote brand in april vorig jaar. Het vuur verwoestte het dak van de kathedraal en ook de torenspits, maar het orgel kwam er met roet- en vochtschade vanaf. En het zit vol met stof en loodresten van het dak. De record-hittegolf van de zomer daarna, veroorzaakte nog meer schade aan het orgel.
De restauratie is een gigantische klus. Om het immense orgel heen zijn 30 meter hoge steigers geplaatst. Vanaf daar kunnen de vijf klavieren en 8000 orgelpijpen, waarvan sommige 10 meter lang zijn, worden verwijderd.
De ontmanteling alleen al duurt tot eind van het jaar. De onderdelen worden vervolgens in vier containers in de kerk opgeslagen, waarna er via een aanbestedingsprocedure naar een expert wordt gezocht om de boel schoon te maken en te restaureren.
Daarna moet het gerestaureerde orgel weer gestemd worden en ook dat is een flinke klus. Naar verwachting zal dat zes maanden in beslag nemen.
Bedoeling is dat de restauratie in 2024 voltooid is, zodat het orgel dan op 16 april - 5 jaar na de brand - weer te horen zal zijn voor het publiek. Voor organisten kan de restauratie niet snel genoeg gaan.
"We kunnen niet wachten tot het zover is. Er is een soort magie tussen het orgel en de kathedraal", zei een van hen tegen de Franse zender TF1. "Het orgel laat de stenen zingen."