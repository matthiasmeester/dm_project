De Poolse man die gisteren om het leven kwam nadat hij had geprobeerd drie kinderen uit de zee bij Julianadorp te redden, is een arbeidsmigrant. De 37-jarige man laat een gezin achter, laat de Veiligheidsregio Noord-Holland Noord weten.
De drie kinderen waren niet van hem, maar van Duitse toeristen. Zij werden in veiligheid gebracht, maar de Pool verdween uit het zicht. Na enige tijd spoelde hij aan op het strand van Julianadorp. Daar werd hij nog gereanimeerd en naar het ziekenhuis gebracht. Bij aankomst daar overleed hij.
Julianadorp ligt tussen Den Helder en Callantsoog. Er is geen post van de Reddingsbrigade, maar op het hoofdstrand is in de zomer wel een strandwacht aanwezig van de Stichting Strandexploitatie Noordkop (SSN). De strandwacht is opgeleid door de Reddingsbrigade.
Het probleem was dat het tragische ongeval gisteren niet op het hoofdstrand van Julianadorp gebeurde, maar 2 kilometer zuidelijker, vertelt strandmanager Ruud Koelewijn van SSN. "Dat stuk strand is onbewaakt, er is geen strandwachter."
Dat betekent dat er bijvoorbeeld geen signaleringsvlaggen wapperen en dat badgasten niet worden gewaarschuwd als ze op gevaarlijke plekken in zee dreigen te belanden.
Zo was op het hoofdstrand van Julianadorp gisteren een gele vlag gehesen, die staat voor: pas op met zwemmen, dat kan gevaarlijk zijn. Ook had SSN een 'muienvlag' neergezet, vertelt Koelewijn. "Een soort halve banaan met uitleg over muien."
De Reddingsbrigade waarschuwde vrijdag al voor muien en stromingsgevaar. "Het is de laatste tijd echt schering en inslag met die muien", zei de brigade toen.
Bekijk de video om te zien wat een muistroom is:
De strandwacht van Julianadorp en de Reddingsbrigade van het nabijgelegen Callantsoog waren gisteren uiteindelijk zo'n zeven à acht minuten na de 112-melding over de vermiste man ter plaatse, zegt Koelewijn. Op een bewaakt strand moet dat in drie minuten, weet hij.
"Helaas kunnen we niet de hele kust dekken", zegt Marc van der Jagt van de Nederlandse Reddingsbrigade. "We doen binnen onze financiële mogelijkheden alles wat we kunnen om mensen op allerlei manieren te waarschuwen, ook via de website. Toch hebben we jaarlijks veel hulpverleningsacties. En nu is het helaas een paar keer misgegaan."
Afgelopen weekend kwam een 15-jarige Haagse jongen om het leven doordat hij in een sterke stroming terecht was gekomen. Donderdag kwamen drie tieners bij Callantsoog in de problemen door een muistroom. Ook het 14-jarige Duitse meisje dat vorige maand werd gevonden in de Noordzee bij Ameland was vermoedelijk terechtgekomen in een mui.
De Nederlandse Reddingsbrigade bestaat uit 157 lokale brigades met in totaal 2750 lifeguards. Dat zijn opgeleide vrijwilligers die op stranden aanwezig zijn, maar ook bij binnenwateren en in zwembaden in heel Nederland.
Muien zijn natuurlijk geen nieuw fenomeen, zegt zowel Van der Jagt van de Reddingsbrigade als de Noord-Hollandse strandmanager Koelewijn. Misschien dat het bestaan ervan extra opvalt doordat nu meer mensen in Nederland op vakantie zijn, speculeren ze. "Maar zelfs dat kun je moeilijk zeggen", aldus Van der Jagt.
"De zee kan een dodelijk iets zijn", zegt Koelewijn. "Ze is prachtig om in te zwemmen, maar besef wel: er zijn risico's", waarschuwt hij. "De zee is geen zwembad."