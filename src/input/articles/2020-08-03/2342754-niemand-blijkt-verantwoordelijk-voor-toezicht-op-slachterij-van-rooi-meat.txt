Waar het duidelijk is dat slachterij Van Rooi Meat verantwoordelijk is voor zijn werknemers, blijkt de vraag wie daar dan toezicht op houdt een heel stuk lastiger te beantwoorden.
Gisteren meldde de NOS dat werknemers van de slachterij niet durven te vertellen dat ze coronaklachten hebben, uit angst om hun baan te verliezen. Ze moesten naar eigen zeggen in sommige gevallen liegen over hun klachten op gezondheidsverklaringen. Het bedrijf ontkent dat ze werknemers die instructie meegeven.
Het liegen is volgens werknemers al maanden aan de gang, maar verschillende toezichthouders die de slachterij de afgelopen tijd bezochten, zeggen geen aanleiding te zien voor ingrijpen.
"Strikt genomen komt dat omdat noch de GGD, noch de NVWA, noch de arbeidsinspectie hier verantwoordelijkheid voor is. Dit is hoe we de zaken geregeld hebben in Nederland", zegt Mart de Jong, hoogleraar kwantitatieve veterinaire epidemiologie in Wageningen.
Volgens hem is er nu niemand verantwoordelijk voor als er een infectie rondgaat onder werknemers van een slachterij. "Ik vind dat organisaties bij crises zoals deze hun verantwoordelijkheid moeten nemen. De NVWA had harder op de trom mogen slaan, alhoewel het misschien niet strikt genomen hun verantwoordelijkheid is."
"Ze vinden de veiligheid van mensen niet belangrijk", zeggen werknemers die de NOS sprak:
Het laten bestaan van de mogelijkheid dat werknemers werken met klachten, en zo elkaar besmetten noemt De Jong gevaarlijk. "Dit heeft tot gevolg dat de infectie zich kan verspreiden onder de werknemers van de slachterij en daarbuiten."
De Veiligheidsregio Brabant-Zuidoost herhaalt vandaag het bericht van gisteren: bij Van Rooi Meat gaat onaangekondigd gecontroleerd worden op het juist invullen van gezondheidsverklaringen. Ook moet er de komende twee maanden wekelijks overleg zijn tussen het bedrijf en de GGD.
Veiligheidsregio-voorzitter John Jorritsma zegt de uitspraken van klokkenluiders tegen de NOS op te vatten als een "signaal dat er bij Van Rooi Meat onvoldoende overzicht is van de naleving van de coronamaatregelen".
Meer maatregelen zoals sommige politieke partijen graag zien, zijn niet aan de orde. De GGD laat weten geen aanleiding te zien voor een steekproef of sluiting. Er zijn sinds 15 juni namelijk geen besmettingen in de regio die te linken zijn aan de slachterij. Tegelijkertijd erkent de GGD niet te weten of werknemers zich eigenlijk wel melden voor een test. De gezondheidssituatie bij de slachterij is daardoor nagenoeg onbekend.
De arbeidsinspectie zegt afgelopen vrijdag een onaangekondigde controle bij Van Rooi Meat te hebben uitgevoerd. Uit de inspectie bleken geen tekortkomingen; er kan veilig worden gewerkt volgens de RIVM-richtlijnen, zegt een woordvoerder van de Inspectie SZW.
Of werknemers zich wel durven melden met klachten heeft de arbeidsinspectie niet onderzocht. "Wij gaan niet over de gezondheid van mensen. Als mensen niet durven te zeggen dat ze ziek zijn, ligt dat niet bij ons. Als ze onder druk worden gezet, kunnen ze aangifte doen", zegt de woordvoerder.
Voor de Nederlandse Voedsel- en Warenautoriteit (NVWA) staat de veiligheid van de eigen controleurs voorop, zo laat een woordvoerder weten. "We hebben op dit moment van onze medewerkers geen signalen dat zij hun werk bij Van Rooi Meat niet veilig kunnen verrichten. Natuurlijk schrikken we wel van wat slachthuismedewerkers bij de NOS vertellen."
Het ministerie van Landbouw verwijst enkel naar de Veiligheidsregio, die volgens een woordvoerder verantwoordelijk is voor eventuele maatregelen in de slachterij.