De laatste auto met schade die maandag na de dood van Tamar uit Marken was ingenomen door de politie is teruggegeven aan de eigenaar.
Het 14-jarige meisje werd op 25 juli door agenten dood gevonden in de berm langs de dijk tussen Monnickendam en Marken. Remsporen op de weg en de verwondingen op haar lichaam wijzen erop dat ze hoogstwaarschijnlijk is omgekomen door een aanrijding.
Drie voertuigen uit Marken en een voertuig uit Uitdam met verse schade werden tijdens het onderzoek in beslag genomen. "Er is gesproken met de eigenaars van alle auto's, maar die zijn nooit verdachte geweest en zijn dat ook nu niet", zegt een politiewoordvoerder tegen NH Nieuws.
"Het gaat om een ernstig misdrijf en het onderzoek gaat door. Er worden op dit moment tientallen tips nagegaan", meldt de woordvoerder tegen de regionale omroep.