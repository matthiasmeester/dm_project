Emeritus paus Benedictus XVI is na het afscheid van zijn broer in Regensburg afgelopen juni ernstig ziek geworden, meldt Passauer Neue Presse. Volgens de Duitse krant heeft de voormalige paus sindsdien last van wondroos, waardoor hij veel pijn lijdt.
De krant sprak met de schrijver van een nieuwe biografie over Benedictus, Peter Seewald. Die presenteerde het boek dit weekend, daar was Benedictus (93) zelf bij aanwezig. De emeritus paus, die eigenlijk Joseph Ratzinger heet, is erg zwak. ''Mentaal is hij in orde, maar zijn stem is amper hoorbaar op dit moment'', zegt Seewald.
Het Vaticaan schrijft in een verklaring dat de gezondheidssituatie van Benedictus niet zorgwekkend is. "Wel heeft hij de gezondheid van een oude man van 93, die herstellende is van de zwaarste fase van een pijnlijke, maar niet ernstige ziekte."
In juni verliet Benedictus voor het eerst sinds zijn terugtreden als kerkleider de omgeving van Rome. Hij nam in Duitsland afscheid van zijn oudere broer en oogde toen al zwak. Hij zat in een rolstoel.
Benedictus was paus van 2005 tot 2013. Hij trad terug omdat hij naar eigen zeggen niet meer de kracht had om zijn functie uit te oefenen. Die stap was hoogst ongebruikelijk; normaal blijven pausen aan tot ze overlijden.
De voormalige kerkleider woont nog steeds in het Vaticaan. De laatste jaren is hij voor zover bekend alleen naar het pauselijke buitenverblijf in Castel Gandolfo gereisd, zo'n dertig kilometer ten zuiden van Rome.
De voormalige paus heeft een testament laten maken dat na zijn dood openbaar wordt. Als laatste rustplaats heeft hij gekozen voor het voormalige graf van zijn voorganger, paus Johannes Paulus II, in de crypte in de Sint Pieter in Vaticaanstad. Diens lichaam werd na zijn zaligverklaring in 2011 verplaatst naar de Sint Pieter.