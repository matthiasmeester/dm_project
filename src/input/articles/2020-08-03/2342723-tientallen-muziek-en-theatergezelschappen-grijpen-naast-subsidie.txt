78 producenten en 58 festivals krijgen van 2021 tot 2024 subsidie van het Fonds Podiumkunsten. Het fonds honoreerde dit jaar net geen 40 procent van de 202 binnengekomen subsidieaanvragen. Met name veel producenten vallen buiten de boot.
Zo krijgt zangeres Wende Snijders de komende vier jaar geen subsidie, net als het Amsterdamse muziektheatergezelschap Orkater, waarvan de aanvraag in 2016 ook niet werd goedgekeurd. Vier jaar geleden vroegen 160 producenten subsidie aan, toen werd meer dan 70 procent gehonoreerd.
Het betekent voor veel makers uit bijvoorbeeld de pop- en jazzmuziek een extra tegenvaller, omdat ze door de coronacrisis de afgelopen maanden al veel inkomsten zijn misgelopen.
In totaal is er de aankomende jaren bijna vijftig miljoen euro subsidie door het fonds beschikbaar gesteld aan zowel festivals als producenten. De subsidie-aanvragen die zijn ingediend zijn beoordeeld op de artistieke kwaliteit van het werk van de makers of van het festival, de inhoud van het plan en de aansluiting van het plan bij het publiek.
De vierjaarlijkse subsidieaanvraag betekent voor sommige festivals dat hun financiën straks opdrogen. Andere festivals zoals Noorderzon in Groningen en de Internationale Operadagen in Rotterdam kregen de afgelopen vier jaar tonnen subsidie, maar krijgen nu niets meer van het fonds omdat zij een andere subsidieaanvraag hebben gedaan.
Le Guess Who? in Utrecht ontvangt voor de komende jaren wél een subsidie van 325.000 euro, net als onder meer Into The Great Wide Open (130.000 euro) en het Holland Dance Festival (350.000 euro). Ook festivals als Roadburn en FestiValderAa krijgen voor het eerst een financiële bijdrage.
De aanvragen zijn beoordeeld op 2 maart van dit jaar, dus vlak voor de coronacrisis in Nederland uitbrak. Het Fonds Podiumkunsten benadrukt dat sindsdien de situatie veranderd is: "Wij gaan daarom met alle gehonoreerde aanvragers kijken of en hoe de effecten van covid-19 de ingediende plannen beïnvloeden en welke aanpassingen nodig zijn", zegt directeur-bestuurder Henriëtte Post.
Het Fonds Podiumkunsten zegt ook maatregelen te hebben genomen naar aanleiding van de recente anti-racismeprotesten. Zo neemt er in de commissies die de aanvragen beoordelen voortaan altijd meer dan één persoon plaats met een diverse culturele achtergrond.