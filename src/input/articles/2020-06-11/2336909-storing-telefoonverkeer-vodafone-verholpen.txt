Zakelijke klanten van Vodafone hebben vanochtend last gehad van een storing. Er waren vooral problemen met internet en vaste telefonie. De oorzaak van de storing is nog niet bekend.
De storing begon rond 02.30 uur vannacht. Volgens het bedrijf waren er problemen in het datacenter. "Het ligt dus niet aan je toestel of aan je locatie", schreef Vodafone op Twitter.
Veel gemeenten, verspreid over het land, werden door de storing getroffen. Onder meer Den Haag, Alkmaar, Purmerend, Tietjerksteradeel en Goes en ook veel zorginstellingen en ziekenhuizen meldden dat ze telefonisch niet bereikbaar waren. Een aantal liet via sociale media weten dat ze een tijdelijk noodnummer in gebruik hadden genomen. Ook enkele veiligheidsregio's waren niet te bereiken.
Het is niet duidelijk hoeveel klanten zijn getroffen. Sommige mensen konden ook niet mobiel bellen.