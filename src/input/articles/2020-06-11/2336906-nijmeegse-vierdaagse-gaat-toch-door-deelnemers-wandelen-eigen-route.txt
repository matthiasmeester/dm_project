De officiële Nijmeegse Vierdaagse is afgelast vanwege het coronavirus, maar deelnemers kunnen alsnog meedoen aan de wandeltocht. De Koninklijke Wandelbond Nederland (KWBN) lanceert een app waarmee iedereen zijn eigen Vierdaagse kan lopen.
Geïnteresseerden kunnen zich vanaf vandaag inschrijven voor een route van 10, 20, 30, 40 of 50 kilometer per dag. Deelnemers wandelen vervolgens van 21 tot en met 24 juli een zelfgekozen route. Iedereen die meedoet krijgt een aandenken, al is dat niet het Vierdaagsekruisje.
Het idee ontstond vrij snel na de afgelasting van het evenement. "Juist nu corona in onze samenleving rondwaart, is bewegen crucialer dan ooit. Daarop zijn we op zoek gegaan naar een veilig alternatief", zegt Paul Sanders van de KWBN. De app is een paar dagen voor de start van het evenement te downloaden.
De Nijmeegse burgemeester Hubert Bruls is blij met de alternatieve Vierdaagse. "Natuurlijk hopen we volgend jaar iedereen weer gezond in Nijmegen te begroeten, maar voor nu vinden we het belangrijk dat mensen toch in beweging blijven en ontdekken hoe de wandelsport aan de volksgezondheid kan bijdragen", zegt hij tegen Omroep Gelderland. Hij drukt deelnemers wel op het hart om zich tijdens het wandelen aan de coronamaatregelen te houden.