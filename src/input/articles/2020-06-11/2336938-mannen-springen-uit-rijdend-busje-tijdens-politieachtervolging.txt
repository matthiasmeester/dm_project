Twee mannen zijn vanochtend bij Geldrop tijdens een achtervolging door de politie uit een rijdende bestelbus gesprongen.
De politie wilde het busje aanhouden bij een routinecontrole op de A67. De bestuurder negeerde het stopteken en reed door, waarna de politie de achtervolging inzette.
Op een gegeven moment sprongen de twee inzittenden uit het nog rijdende voertuig. "De bus raakte de vangrail en kwam in een sloot tot stilstand", zegt een ooggetuige tegen Omroep Brabant. De mannen vluchtten daarna het bos naast de snelweg in.
Een van de twee is aangehouden. Naar de ander is de politie nog op zoek met speurhonden. De politie vermoedt dat de mannen betrokken waren bij ladingdiefstal.