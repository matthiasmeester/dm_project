In Den Haag hebben kermisexploitanten gedemonstreerd tegen het verbod op het organiseren van kermissen. De exploitanten willen eerder dan 1 september weer aan de slag en vinden het oneerlijk dat pretparken wel al open mogen. Op het Malieveld stonden zo'n tachtig tot honderd kermiswagens.
Er waren naar schatting zo'n 500 betogers. Sommigen droegen shirts met "anderhalve meter van de afgrond" erop om aandacht te vragen voor hun financiële situatie.
Volgens kermisexploitant Jan Vermolen dreigt de kermis, "deze volkscultuur", verloren te gaan:
Het officiële programma van de demonstratie zou om 11.00 uur beginnen, maar dat werd uitgesteld omdat betogers moeite hadden om het terrein te bereiken. Er kwamen veel meer kermiswagens dan verwacht. De gemeente stond aanvankelijk ongeveer tien voertuigen toe op asfaltwegen rond het Malieveld. Ze mochten niet op het grasveld staan. Later werden alsnog meer wagens toegelaten.
De rest van de demonstranten moest op het terrein bij het ADO-stadion verzamelen en zou dan met pendelbussen naar het Malieveld worden gebracht. Dat aangewezen terrein was vanochtend al snel vol, samen met de toegangswegen en de snelweg A12.
De betogers blokkeerden de A12 vanochtend, waarop de politie de A12 liet afsluiten en rond 11.00 uur opriep om niet meer naar Den Haag te komen. Daar werd de betogers verzocht om terug naar huis te gaan, maar dat weigerden ze. "We hebben het recht om te demonstreren. Zorg er dan voor dat er een ander terrein is", zei een van de organisatoren op NPO Radio 1. Die extra ruimte kwam er uiteindelijk ook. 
Rond 13.00 uur kwam de stoet kermiswagens op de A12 weer in beweging. Na lang overleg met de politie werd besloten de afslag richting het ADO-stadion te nemen. Vanaf daar werden de betogers met pendelbussen naar het Malieveld gebracht.
Staatsbosbeheer is de beheerder van het Malieveld. Het liefst zag de organisatie geen zware wagens op het veld, omdat medewerkers daar al maanden bezig zijn met herstelwerkzaamheden. Na de boerenprotesten en de protesten van de bouwsector was het veld beschadigd.
Het gras is nu ook erg kwetsbaar door de droogte. "Als we nu zware voertuigen zouden toestaan, dan zouden de werkzaamheden van de afgelopen maanden voor niets zijn geweest", zei een woordvoerder van Staatsbosbeheer. "Te voet is iedereen van harte welkom."
Minister De Jonge bood de kermisexploitanten vanmiddag enige hoop. Hij zei dat het kabinet welwillend staat tegenover voorstellen om kermissen eerder dan 1 september toe te staan. Hij erkende dat het moeilijke tijden zijn voor de kermisbranche en voegde eraan toe dat er "misschien wel iets mogelijk is", maar dat de branche met plannen moet komen.
Het kabinet sprak gisteren met de evenementenbranche. Daarbij waren ook vertegenwoordigers van de kermissen aanwezig. "We zijn best bereid om te kijken wat eerder kan dan 1 september, maar dan moet het wel veilig. Je moet je aan de anderhalve meter afstand houden", zei De Jonge.
Minister Grapperhaus riep de demonstranten op zich aan de regels te houden. Hij zou het "geweldig vinden" als de kermissen in de zomer open kunnen.