Het campagneteam van de Amerikaanse president Trump wil dat nieuwszender CNN een peiling intrekt, waaruit duidelijk wordt dat Trump ver achter loopt op zijn Democratische tegenstrever Joe Biden.
Maandag meldde CNN dat Biden onder geregistreerde kiezers 55 procent van de steun krijgt, tegenover 41 procent voor Trump. Ook zou Trump een waarderingspercentage hebben van 38 procent, vergelijkbaar met zijn voorgangers Carter en George H.W. Bush op dit punt in de campagne. Zij werden beiden niet herkozen.
Volgens Trumps campagneteam is de peiling van CNN "erop gericht om Amerikaanse kiezers te misleiden". Het campagneteam zegt dat bevooroordeelde vragen zijn gesteld, en volgens hen zijn er te weinig Republikeinen ondervraagd.
"Het is een stunt om ervoor te zorgen dat kiezers ontmoedigd worden, en het enthousiasme voor de president onder de Amerikanen tegengewerkt wordt", staat in een brief aan CNN van Jenna Ellis en Michael Glassner, leden van Trumps campagneteam.
President Trump reageerde deze week al ontstemd op de peiling van CNN en zei dat hij peilingsbureau McLaughlin zou vragen om die kritisch onder de loep te nemen.
Hun bevindingen zijn nu te vinden in de brief aan CNN, waarin een rectificatie en excuses worden geëist.
Een greep uit de kritiek: van de door CNN ondervraagde mensen zou slechts 25 procent als Republikein geregistreerd staan, terwijl bij de verkiezingen in 2016 zo'n 33 procent van de kiezers uit geregistreerde Republikeinen bestond.
Ook zou de peiling gehouden zijn onder willekeurige Amerikanen, niet onder geregistreerde kiezers, en zou die zijn gehouden zijn vóór "het geweldige economische nieuws" van afgelopen vrijdag, toen bleek dat de werkloosheid in de VS gedaald was.
In een reactie op social media en in een online artikel verdedigt CNN de gekozen methodes: de peiling liep nog toen het nieuws over de werkloosheid bekend werd en het aandeel geregistreerde partijleden is altijd hoger tijdens een verkiezing dan in de maanden ervoor.
De belangrijkste conclusie (Biden staat op 55 procent, Trump 41) komt voort uit een vraag gesteld aan geregistreerde kiezers, niet willekeurige Amerikanen, zegt CNN.
De zender stelt ten slotte dat de achterstand van Trump op Biden ook te zien is bij andere peilers en mediabedrijven (o.a. ABC, NBC en Fox News), en dat de door Trump gekozen peiler McLaughlin een slechte reputatie heeft bij platforms zoals FiveThirtyEight, die peilingen van meerdere bureaus bundelen en wegen om er overkoepelende trends uit te halen.
Conclusie, volgens CNN tegenover team-Trump: "Wij verwerpen uw beschuldigingen en eisen compleet."