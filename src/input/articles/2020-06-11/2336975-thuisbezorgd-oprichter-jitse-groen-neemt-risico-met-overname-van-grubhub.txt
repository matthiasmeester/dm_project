Een monsterovername in de maaltijdbezorgsector: het moederbedrijf van het Nederlandse Thuisbezorgd.nl telt ruim 6,5 miljard euro neer voor de Amerikaanse sectorgenoot Grubhub. Zo ontstaat er een platform met naar schatting 70 miljoen klanten. Buiten China, de grootste in de wereld.
Het is -volgens kenners- een behoorlijke prestatie van Jitse Groen, die ooit op een zolderkamer in Enschede begon met Thuisbezorgd. In 2018 nam Groen Take Away, het Duitse Delivery Hero over, waarmee het marktleider werd in Duitsland. Begin dit jaar volgde de Britse maaltijdbezorger Just Eat. En nu komt daar dus het Amerikaanse Grubhub bij en heeft Groen in één klap een belangrijke positie in de VS.
Dat zal Uber Eats, dat ook zeer geïnteresseerd zou zijn geweest in de overname van Grubhub, ongetwijfeld pijn doen. Uber is vooral bekend van de taxi-app, waarmee het door de coronacrisis erg slecht gaat. Het bedrijf zou daarom actiever willen worden op de markt van maaltijdbezorging.
Groen toont zich optimistisch over zijn kansen op de Amerikaanse markt. "We weten hoe we in grotere landen moeten opereren. Dat is lastig voor een Nederlands bedrijf, maar dat hebben we inmiddels geleerd."
Groen zegt dat hij liever een jaar had gewacht, maar "de timing beslis je niet zelf":
Jan-Willem Grievink van FoodService Instuut Nederland kijkt niet op van de overname: "In deze markt gaat het maar om één ding: het servicen van de consument. Dat betekent dat je een app hebt die het mensen zo makkelijk mogelijk maakt om in één of twee clicks eten te bestellen. Dat is het geheim. Eigenlijk zijn Thuisbezorgd en Grubhub alleen maar software-bedrijven. En om zo'n systeem te ontwikkelen en door te ontwikkelen, heb je hele diepe zakken nodig."
Grievink stelt dat je de grootste moet zijn in dit spel. "Dat zie je ook bij internetgiganten als Amazon en Alibaba. Die hebben misschien een paar lokale concurrenten - zoals in Nederland Bol.com en Coolblue -, maar verder maken ze de dienst uit."
Volgens Martijn Arets - al jaren expert van internationale platformen - neemt Jitse Groen ook een risico met alweer een grote overname. "De Amerikaanse markt van thuisbezorging kent veel concurrentie: Uber Eats, Postmates en DoorDash bijvoorbeeld. Partijen die de komende jaren willen proberen hun marktaandeel te vergroten. Die strijd is dus nog volop gaande."
Matt Maloney, oprichter van Grubhub, kent Jitse Groen al sinds 2007. Hij is blij met de overname door Just Eat Takeaway. "Met ondersteuning van Just Eat Takeaway is ons streven onze missie te versnellen om de snelste, beste en meest gewaardeerde maaltijdbezorger te worden in Noord-Amerika en daarbuiten".
Met Grubhub - dat in de VS 115.000 restaurants op de lijst heeft staan in meer dan 3000 steden - gaat het het afgelopen jaar niet goed. Het bedrijf van Maloney verloor veel marktaandeel, onder meer aan nieuwkomer DoorDash.
Klanten in Nederland zullen volgens Arets weinig merken van deze overname. "Voor ons verandert er in principe niks. Thuisbezorgd bedient de lokale markt. Hier lopen we niet het risico dat het bezorgen duurder wordt."
Ook Nederlandse restaurants hebben weinig te duchten. Arets: "Restaurants zeggen wel dat ze steeds afhankelijker worden van een platform, maar dat is ook deels hun eigen schuld. Zo besteden ze de marketing uit aan bijvoorbeeld Thuisbezorgd. Ze hoeven daarvoor zelf niet te investeren, maar betalen wel commissie. Dat is dan niet zo gek hè. Het is een bewuste keuze die ze maken."
Grievink van Foodservice instituut denkt dat het wel slecht nieuws zou kunnen zijn voor restaurants. "Als er verder aan concurrentie niets over blijft, zullen ze er niet blij mee zijn. Sommigen zitten toch nu al aan te hikken tegen die 13 procent die ze per order moeten afdragen aan het platform. Dat zou straks natuurlijk meer kunnen worden."
Sleman Mirza van Horeca in Actie ageert al jaren tegen de commissie van 13 procent die restaurants moeten betalen aan platforms als Just Eat Takeaway. Mirza heeft gemengde gevoelens bij de laatste ontwikkelingen.
"Wel fantastisch dat een van oorsprong Nederlandse onderneming zich internationaal zo manifesteert. Maar aan de andere kant: als één speler zo machtig wordt, dan kun je op je vingers natellen dat die 13 procent straks omhoog gaat. Die volledige controle gaan ze natuurlijk uitbuiten."
Het gaat volgens Mirza om meer dan alleen de commissie. "Door de macht van één partij - zeker ook met het budget dat erachter zit - krijgen anderen geen eerlijke kans meer om iets nieuws op te zetten op internet."