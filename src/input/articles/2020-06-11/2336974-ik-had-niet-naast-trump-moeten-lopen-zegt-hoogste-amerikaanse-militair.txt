De hoogste Amerikaanse militair heeft gezegd dat hij niet naast president Trump had moeten lopen tijdens een wandeling naar een kerk bij het Witte Huis. Trump ging voor die kerk met een bijbel in zijn hand op de foto, maar om daar te komen werden een park en straat met vreedzame demonstranten met harde hand schoongeveegd.
Generaal Mark Milley, de voorzitter van de gezamenlijke stafchefs van de Amerikaanse strijdkrachten, zegt in een videotoespraak voor militairen in opleiding dat hij niet in uniform bij de 'kerkwandeling' had moeten zijn. "Mijn aanwezigheid daar wekte de indruk dat de strijdkrachten betrokken zijn bij de binnenlandse politiek."
Milley biedt zijn excuses aan in een videoboodschap:
De afgelopen tijd leverden verschillende hoge militairen kritiek op president Trump. Voormalig Defensieminister Mattis beschuldigde in een opiniestuk de president ervan een loopje te nemen met de grondwet en het land uit elkaar te drijven. "Donald Trump is de eerste president die ik heb meegemaakt die niet probeert om het volk te verenigen. Hij doet niet eens alsof, maar probeert ons uiteen te spelen."
Voormalig stafchef Martin Dempsey schreef dat "Amerika geen slagveld is en de burger niet de vijand".
Een andere oud-stafchef, admiraal Mike Mullen, schreef over het fotomoment voor de kerk in Washington dat daaruit minachting bleek "voor het recht op vreedzaam protest". Volgens hem versterkte het incident andere wereldleiders die "troost halen uit onze binnenlandse verdeeldheid".
Op Tweede Pinksterdag kondigde president Trump eerst in de Rozentuin van het Witte Huis een hardere aanpak aan van relschoppers onder de antiracismedemonstranten. In zijn toespraak zei hij dat hij een bondgenoot is van alle vreedzame demonstranten. Daarna ging hij naar een nabijgelegen kerk voor een fotomoment.
Die kerk is de St. John's, waar elke Amerikaanse president minstens één keer op bezoek is geweest. Voor het gebouw liet de president zich met de bijbel in de hand fotograferen. De kerk was onlangs doelwit van relschoppers, die er brand stichtten in de kelder.
Om bij de kerk vlak bij het Witte Huis te komen, werd het park Lafayette Square ontruimd. Daarbij werd traangas gebruikt tegen vreedzame demonstranten die betoogden tegen racisme bij de politie. De ontruiming kwam de president op veel kritiek te staan; niet alleen uit de hoek van zijn politieke tegenstanders, maar bijvoorbeeld ook van de bisschop van de Episcopaalse kerk in Washington D.C.
President Trump en het Witte Huis hebben nog niet gereageerd op de uitspraken van Milley. Het is ook niet bekend of de generaal de president van tevoren op de hoogte heeft gebracht van de inhoud van zijn toespraak aan de National Defense University.