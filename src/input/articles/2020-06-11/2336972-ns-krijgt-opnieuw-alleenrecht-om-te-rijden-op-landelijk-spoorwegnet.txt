De NS mag ook na 2025 treinen laten rijden op de belangrijkste Nederlandse spoorlijnen. Het ministerie van Infrastructuur en Waterstaat heeft de vervoersconcessie vanaf dat jaar voor dit hoofdrailnet gegund aan de Nederlandse Spoorwegen. Nu hebben ze die concessie ook al, maar die verloopt.
Staatssecretaris Van Veldhoven vindt dat de NS goed presteert, betaalbaar en toegankelijk is. "Dat is de verdienste van al die machinisten, treinconducteurs, de verkeersleiding en veiligheids- en servicemedewerkers", zegt ze. Het bedrijf moet wel zijn best blijven doen, benadrukt Van Veldhoven. "De treinen moeten nog vaker op tijd rijden en reizigers moeten altijd goed ge√Ønformeerd zijn."
De overheid bepaalt welke vervoerder in Nederland op welk traject het alleenrecht krijgt om te rijden over het spoor. Het ministerie bepaalt dat voor het hoofdrailnet, de provincies en in bepaalde regio's voor de regionale spoorlijnen.
Om zo'n concessie te krijgen moet een vervoerder wel aan allerlei eisen voldoen. De treinen moeten op tijd rijden, goede reisinformatie geven, genoeg zitplaatsen bieden en niet te dure vervoersbewijzen vragen.
Bij het verkrijgen van de lopende concessie (2015-2025) was het nog spannend of de NS die wel zou krijgen, want destijds reden veel treinen niet op tijd, waren ze te vol of vielen ze uit. Maar de afgelopen jaren is veel verbeterd. In 2019 kwam 92,6 procent van de reizigers zonder vertraging aan. Vijf jaar daarvoor lag dat percentage nog op 90. Nu is de concessie verleend, maar er is niet aangeven tot welke termijn.
Van Veldhoven wil wel meer vervoerders toelaten op internationale verbindingen, bijvoorbeeld naar Berlijn, het Ruhrgebied en Londen. Er is nog ruimte op dit spoor en er wordt nog bekeken welke bedrijven hier interesse in hebben en welke internationale verbindingen precies tot stand kunnen komen, aldus de staatssecretaris.
De NS noemt het kabinetsbesluit een "grote opsteker in roerige tijden", zo laat directeur Van Boxtel weten. Hij heeft er het volste vertrouwen in het goede niveau vast te houden. "De gunning van het hoofdrailnet aan NS is een beloning en een aansporing tot nog betere resultaten."