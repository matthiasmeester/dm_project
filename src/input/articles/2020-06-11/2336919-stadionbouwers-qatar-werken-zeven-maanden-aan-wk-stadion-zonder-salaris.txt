Stadionbouwers in Qatar hebben zeven maanden gewerkt zonder daarvoor betaald te krijgen. Dat meldt mensenrechtenorganisatie Amnesty International.
Het zou gaan om ongeveer honderd buitenlandse arbeiders die het Al Bayt stadion in Al Khor aan het opbouwen zijn. Het WK voetbal vindt in 2022 plaats in Qatar. De openingswedstrijd is op 21 november. De finale is vier weken later, op 18 december. 
De werknemers vertelden Amnesty over de ontberingen die ze hebben moeten doorstaan door het maandenlang werken zonder daarvoor salaris te ontvangen. 
"Ze maken zich zorgen over hun families", laat Steve Cockburn, hoofd van de afdeling Economie en Sociale rechtvaardigheid bij Amnesty International, weten. "Hun families zijn afhankelijk van het geld dat ze naar huis sturen vanuit Qatar."
De mensenrechtenorganisatie kaartte de zaak onlangs aan bij de Qatarese autoriteiten, de wereldvoetbalbond FIFA en het lokale organisatiecomité. Amnesty laat weten dat een aantal werknemers hun salaris inmiddels gedeeltelijk uitbetaald hebben gekregen, maar dat er nog altijd veel salarissen betaald moeten worden. 
In een officiële reactie bevestigt de overheid van Qatar dat er problemen waren met de betalingen. Het bedrijf dat het stadion bouwt is inmiddels verkocht. De salarissen voor februari tot en met mei zijn volgens Qatar nu betaald. Voor de maanden daarvoor komt binnenkort een oplossing.
"Deze zaak laat zien hoe gemakkelijk het nog steeds is om arbeiders in Qatar uit te buiten, zelfs wanneer ze een van de kroonjuwelen van het komende WK voetbal bouwen", aldus Cockburn. "Jarenlang hebben we er bij Qatar op aangedrongen het systeem te hervormen, maar de verandering is duidelijk niet snel genoeg gekomen."
Cockburn denkt dat de FIFA die veranderingen wellicht wel teweeg had kunnen brengen. "Als de FIFA de afgelopen tien jaar haar WK-partners ter verantwoording had geroepen en haar macht had gebruikt om Qatar ertoe aan te zetten zijn systemen volledig te hervormen, zouden we niet dezelfde verhalen horen over het lijden van arbeiders."