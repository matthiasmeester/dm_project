Een infiltratie-actie bij de Hells Angels in Friesland blijkt veel omvangrijker dan tot nu toe bekend. De politie heeft zeker vijf infiltranten ingezet om onderzoek te kunnen doen naar drugshandel. Twee van die infiltranten waren burgers.
In maart maakte het Openbaar Ministerie bekend dat in deze zaak voor het eerst in ruim twintig jaar gebruik is gemaakt van een criminele burgerinfiltrant. De inzet van niet-agenten is uiterst omstreden sinds de IRT-affaire in de jaren 90 (zie kader).
Vandaag komt de zaak voor het eerst voor de rechter. Negen mannen worden onder meer verdacht van drugshandel en het plannen en regelen van transporten naar Ierland, Australië en Finland.
Hun arrestatie is vooral te danken aan een crimineel die samenspande met de politie. A-4110 heet hij in het dossier. Zijn naam wordt door justitie geheimgehouden, ook al weten de aangehouden verdachten om wie het gaat. Ze hebben hem tenslotte lange tijd vertrouwd.
A-4110 was al informant voor de politie, toen hij twee jaar geleden in Leeuwarden een kennis tegen het lijf liep. Die was lid van de Red Devils, een supportclub van de Hells Angels. De mannen kenden elkaar al meer dan tien jaar.
Of hij nog wat deed, zou de kennis aan A-4110 hebben gevraagd, waarmee hij wapen- of drugshandel zou hebben bedoeld. Kort daarna vroeg de kennis of de infiltrant iemand wist die een partij speed wilde kopen.
Met deze informatie ging A-4110 naar de politie. Het was het begin van een lang onderzoek naar drugshandel door leden en contactpersonen van de Hells Angels, waarbij justitie steeds een stapje verder ging met getuige A-4110.
Eerst werd hij ingezet om onder toeziend oog van de politie drugs te kopen, daarna moest hij actief informatie verzamelen over motorclubleden en tenslotte werd hij een 'criminele burgerinfiltrant', iemand die zelf meedoet aan strafbare feiten onder toezicht van de politie.
In de jaren 90 liep de inzet van criminele burgerinfiltranten uit de hand tijdens de zogeheten IRT-affaire. De politie liet toen partijen drugs door met het idee bij de grote spelers uit te kunnen komen. Daarna gold lange tijd een verbod.
Sinds 2014 is het weer toegestaan om criminele infiltranten te gebruiken in 'gewone' strafzaken. Er gelden wel strenge voorwaarden. Zo mag het alleen als geen enkele andere opsporingsmethode werkt.
A-4110 begon met de aankoop van een kilo speed, maar dat werd steeds meer. In totaal schafte hij in opdracht van de politie een kleine 40 kilo amfetamine aan. Volgens het Openbaar Ministerie was het kopen van drugs nodig om vertrouwen te wekken en zo meer zicht te krijgen op wat de Hells Angels uitspookten.
De infiltrant deed alsof hij bemiddelde voor een groep Ierse criminelen. Er werd een tweede burgerinfiltrant ingezet, 'John de Ier', een voormalige politieman die zich voordeed als de kopende partij. Ook zijn zogenaamde baas, in werkelijkheid een agent, verscheen ten tonele.
Ondertussen was A-4110 ook in de weer met een andere verdachte. Deze man had ook contacten bij de Friese Hells Angels en zou de infiltrant hebben benaderd voor een drugstransport naar Finland.
De mannen spraken ook over het smokkelen van drugs naar Australië. A-4110 kwam met steeds meer verdachten in contact en raadde hen de ene na de andere 'vriend' aan. Zoals Rico uit Duitsland, in werkelijkheid agent. Een andere aanbeveling was 'de Duitse Turk', eveneens een undercoveragent.
Het drugstransport naar Australië liep uiteindelijk spaak, maar het transport naar Finland ging door. Op 2 maart zou A-4110 in een geprepareerde auto een kleine 100 kilo speed die kant opgaan, waar de drugs moesten worden overhandigd aan de lokale Hells Angels.
Die dag greep de politie in. De auto werd vlak voor de Duitse grens van de weg gehaald en acht verdachten werden gearresteerd. Er werden 86 pakketten van een kilo amfetamine gevonden, plus wapens en geld.
Helemaal voorbij was de actie nog niet: de politie verving de speed voor nepdrugs en liet de auto doorrijden naar Finland. Daar kon ook de man worden gearresteerd die de drugs kwam afhalen.
Was dit alles de inzet van infiltranten waard, waaronder dus voor het eerst weer een crimineel? Advocaten van de verdachten vinden van niet.
"Het is het meest vergaande opsporingsmiddel dat kan worden ingezet, maar de opbrengst is niet heel schokkend", zegt raadsman Richard van der Weide. Hij vraagt zich af of het middel wel proportioneel was.
Ook advocaat Jan-Hein Kuijpers is verbaasd over de inzet van zo'n zwaar middel in "een gemiddeld drugszaakje". "Dit is bedoeld voor hele zware criminele groepen waar niemand binnen komt. Dat speelt hier niet. Toch heeft het OM meteen een infiltrant ingezet. Elke verhouding is zoek."