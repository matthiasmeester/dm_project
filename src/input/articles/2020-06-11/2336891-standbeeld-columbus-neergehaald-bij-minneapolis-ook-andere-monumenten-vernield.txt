Tientallen activisten hebben bij Minneapolis een standbeeld van de ontdekkingsreiziger Columbus van zijn sokkel gehaald. Ook op andere plekken in Amerika zijn monumenten vernield.
Het bronzen beeld van zo'n drie meter stond op een granieten sokkel buiten het parlementsgebouw van Minnesota in Saint Paul, dat aan Minneapolis grenst. Minneapolis is de stad waar George Floyd op 25 mei om het leven kwam nadat hij door vier politieagenten was aangehouden.
"Het was het juiste om te doen en het was het juiste moment om het te doen", zei Mike Forcia, die het protest leidde tegen persbureau Reuters.
Activisten die afstammen van de oorspronkelijke bewoners van de VS zeggen dat Columbus' ontdekkingsreizen hebben geleid tot de kolonisatie en genocide van hun voorouders. Na afloop van hun actie juichten en zongen ze en maakten ze muziek. Het beeld is onder toezicht van politieagenten weggehaald van de plek waar het was neergekomen.
In Richmond in de staat Virginia werd gisteravond ook het standbeeld van Jefferson Davis van zijn sokkel gehaald. Davis was van 1861 tot 1865 de eerste en laatste president van de Geconfedereerde Staten van Amerika, het zuidelijk deel van het land.
Ook in Portsmouth, in dezelfde staat, werd een monument vernield:
Monumenten ter nagedachtenis aan de Confederatie zijn omstreden, omdat ze volgens sommigen de zuidelijke staten verheerlijken die zich tijdens de Amerikaanse Burgeroorlog (1861-1865) wilden afscheiden van het noorden. Ze waren fel tegen de afschaffing van de slavernij. Ook beelden van Columbus zijn omstreden, omdat de ontdekkingsreiziger door de activisten wordt gezien als moordenaar en slavenhandelaar.
In Richmond werd eerder al een standbeeld van Columbus in brand gestoken en in een meer gegooid en in Boston werd een beeld van de zeevaarder onthoofd.
Christoffel Columbus werd in 1451 in de toenmalige stadsstaat Genua geboren. Ondanks zijn eenvoudige afkomst verkreeg hij toegang tot de hoven van Portugal en Spanje. Daar lobbyde hij met succes voor een expeditie om een westelijke zeeroute naar India in kaart te brengen, die naar hij dacht veel korter zou zijn dan de oostelijke route.
Maar zijn aannames over de wereldkaart waren onjuist en hij kwam in 1492 onder Spaanse auspiciën terecht in het Caribisch gebied - het begin van de verovering van Noord- en Zuid-Amerika door de Europese machten van die tijd. Columbus zelf heeft altijd gedacht dat hij Azië had bereikt.