De Belastingdienst ontvangt veel meer meldingen van poging tot phishing waarbij de oplichter zich voordoet als de Belastingdienst. Het aantal meldingen ligt twee tot drie keer zo hoog als normaal.
Bij phishing proberen oplichters mensen geld afhandig te maken, bijvoorbeeld door hen voor te houden dat ze een belastingschuld moeten betalen. Dat geld gaat vervolgens naar geldezels. Ook worden DigiD-logins afhandig gemaakt. "Maar de Belastingdienst communiceert nooit per mail of sms", benadrukt Henk Hendriks van de Belastingdienst.
"Normaal krijgen we zo'n 2000 meldingen per week. Tijdens de coronacrisis zagen we een piek van tussen de 10.000 en 12.000 meldingen per week", vertelt hij. Dat is inmiddels weer afgezwakt naar 4000 tot 6000 meldingen per week. "De Belastingdienst probeert zoveel mogelijk frauduleuze domeinnamen te blokkeren, maar het is dweilen met de kraan open", zegt Hendriks.
"Sinds de start van de coronacrisis zien we een opvallende toename", zegt Hendriks. "We vermoeden dat er een verband is, omdat we allemaal veel vaker online zijn." Elk jaar is er wel een piek rond de aangifte van de inkomstenbelasting, maar die is dit jaar meer dan twee keer zo groot als voorgaande jaren.
Het gaat dan om meldingen van internet- en telefoongebruikers bij de Belastingdienst. Hoeveel mensen erin trappen, is niet bekend.
Ook WhatsApp-fraude is tijdens de coronacrisis flink toegenomen, meldde de NOS eerder al. Daarbij doen oplichters zich voor als een bekende om zo geld afhandig te maken. Het aantal meldingen daarover is meer dan verdubbeld.