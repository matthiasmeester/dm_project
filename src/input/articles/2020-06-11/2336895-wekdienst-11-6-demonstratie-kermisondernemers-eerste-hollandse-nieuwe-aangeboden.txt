Goedemorgen! Kermisexploitanten demonstreren in Den Haag omdat ze eerder dan 1 september weer willen beginnen, het eerste vaatje Hollandse Nieuwe komt aan land en de Spaanse voetbalcompetitie begint weer.
Eerst het weer: de dag begint bewolkt, met vooral in het noorden af en toe regen. Later op de dag wordt het op de meeste plaatsen droog met meer zon. Het wordt een graad of 20.
Moet je vandaag de weg op? Hier vind je het overzicht van de werkzaamheden. Check hier de dienstregeling voor het spoor.
De Tweede Kamer heeft nog veel vragen bij de regelingen die worden opgetuigd voor gedupeerde ouders in de kinderopvangtoeslagaffaire. Gisteravond debatteerde de Kamer hierover met staatssecretaris Van Huffelen van Financiën. Zij had al verwacht dat er veel vragen zouden zijn; daarom wordt het debat opgesplitst in twee delen. Volgende week gaat het weer verder.
De toeslagaffaire draait om een groep van duizenden ouders die er door de fiscus ten onrechte van zijn beschuldigd dat ze hebben gesjoemeld met toeslagen voor de kinderopvang. Ze moesten soms wel tienduizenden euro's terugbetalen en kwamen daardoor in grote financiële problemen.
Deze kleine gebeeldhouwde vogel bewijst volgens onderzoekers dat dierensculpturen in Oost-Azië duizenden jaren eerder werden gemaakt dan werd gedacht. Het vogeltje, door archeologen ontdekt in het oosten van China, is naar schatting zo'n 13.500 jaar oud. Het is gehouwen uit dierlijk bot, dat door verhitting zwart werd gemaakt.
Fijne dag!