De Europese Commissie wil dat alle Schengenlanden vanaf maandag 15 juni de binnengrenzen openen. Volgens Eurocommissaris Johansson van Binnenlandse Zaken is de tijd er rijp voor: "De epidemiologische situatie verbetert overal snel en de hygiënemaatregelen, zoals afstand houden, zijn in de hele Schengenzone vergelijkbaar", zegt Johansson.
Veel landen waren al van plan om de interne grenzen vanaf 15 juni te openen of hebben dat al gedaan. Maandag gaat bijvoorbeeld de grens tussen België en Nederland weer officieel open.
Er zijn ook landen die nog niet zover zijn. Spanje en Portugal bijvoorbeeld, allebei Schengenlanden, willen hun binnengrenzen pas op 30 juni openen. En het Verenigd Koninkrijk, geen lid van Schengen, hanteert voor bezoekers een quarantaineregel.
Een drukmiddel heeft de commissie niet, vandaar deze hernieuwde oproep. Landen gaan over hun eigen grenzen. De Europese Commissie, aldus Johansson vandaag, is nooit overtuigd geweest van het nut van het sluiten van grenzen bij het bestrijden van een pandemie.
De meeste EU-landen zitten ook in de Schengenzone. Bulgarije, Cyprus, Ierland, Kroatië en Roemenië zitten echter niet in de Schengenzone, ook al zijn ze wel EU-lid.
Ook de niet-EU-landen Liechtenstein, IJsland, Noorwegen en Zwitserland horen bij het Schengengebied.
Vanaf 1 juli wil de Europese Commissie langzaam beginnen met het openen van de buitengrenzen van de EU. De Europese Raad, waar de lidstaten in vertegenwoordigd zijn, moet een lijst opstellen met landen waarvan reizigers vanaf dat moment naar de EU kunnen reizen.
De veiligheidssituatie in de landen moet daarvoor vergelijkbaar zijn met die in de EU en landen moeten op hun beurt ook reizigers uit de EU toelaten. "Het lijstje zal aanvankelijk kort zijn", zegt Johansson, "maar wordt hopelijk snel langer".
Er zijn nu al landen in de Europese Unie die reizigers van buiten toelaten, vooral toeristen. Zonder daar een oordeel over te willen vellen, merkte Johansson op dat dat een van de redenen is dat binnengrenzen geopend moeten worden voordat er sprake kan zijn van het openen van de buitengrenzen van de EU.
Een website, eerder aangekondigd door de Europese Commissie, waar reizigers in één oogopslag kunnen zien naar welk land, stad of regio ze veilig toe kunnen is nog steeds niet online. Johansson hoopt dat dat snel gaat gebeuren.
Volgens een woordvoerder van de commissie wordt er niet alleen aan een website, maar ook aan een app gewerkt.