De politie heeft zo'n tachtig betogers opgepakt bij het Centraal Station van Den Haag. Kort daarvoor had burgemeester Remkes opdracht gegeven om een einde te maken aan een demonstratie tegen de coronamaatregelen. De gemeente Den Haag schat dat er 300 betogers waren.
De demonstratie was niet aangemeld bij de gemeente. Toen er aan het eind van de ochtend demonstranten verschenen die gehoor gaven aan diverse oproepen op sociale media, gaf burgemeester Remkes met het oog op de veiligheid toestemming te demonstreren. Hij wees daarvoor de Koekamp aan, naast het Malieveld, Voorwaarden waren dat de deelnemers anderhalve meter afstand zouden houden en dat ze naar de politie zouden luisteren.
Volgens de gemeente probeerden de betogers toch richting binnenstad te lopen, werd de sfeer grimmig en hielden de deelnemers zich niet aan de voorgeschreven afstand. Daarom besloot Remkes om het protest af te breken.
Een grote groep weigerde echter te vertrekken. Zo'n tachtig mensen werden aangehouden, in de meeste gevallen zonder veel verzet. Zij werden in bussen van vervoersmaatschappij HTM naar het politiebureau gebracht. Er zijn verschillende bussen gebruikt, om de kans groter te maken dat mensen op anderhalve meter afstand van elkaar konden blijven.
De gemeente Den Haag zegt van tevoren te hebben geprobeerd om contact te zoeken met de organisatie achter de demonstratie, maar dat is niet gelukt. Normaal horen demonstraties van tevoren te worden aangemeld zodat er overlegd kan worden over zaken als de veiligheid.
"Ook in coronatijd is het mogelijk om op kleine schaal te demonstreren", onderstreept burgemeester Remkes. "Daarbij moet men zich wel aan de aanwijzigingen houden. Ongebreideld je eigen zin doordrijven, brengt de veiligheid en gezondheid van ons allemaal in gevaar. Dat is onacceptabel en dan treden we op."
Ook in Utrecht was een demonstratie, deze was wel aangemeld. Zo'n 150 mensen kwamen bij elkaar om te protesteren tegen de coronamaatregelen. Ze verzamelden zich in De Meern, waar sommige betogers volgens regionale omroep RTV Utrecht met elkaar stonden te knuffelen. Daarna stapten ze in hun auto en reden er ongeveer honderd auto's in colonne toeterend door de stad. Er zijn volgens de gemeente geen boetes en geen waarschuwingen uitgedeeld.