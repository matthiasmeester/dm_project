Duitse openbare aanklagers hebben een internationaal arrestatiebevel uitgevaardigd tegen een agent van de Russische militaire inlichtingendienst GRU. De man, Dmitri Badin, wordt verdacht van een grootschalige inbraak in computers van het Duitse parlement, in 2015, schrijft de Süddeutsche Zeitung.
Duitsland is niet het enige land dat jaagt op de 29-jarige Rus. De Amerikaanse FBI zoekt hem al langer vanwege een aanval op de anti-dopingautoriteit Wada en het manipuleren van de Amerikaanse presidentsverkiezingen in 2016. Badin zou achter de diefstal en publicatie zitten van e-mails van de Democratische kandidaat Hillary Clinton. De FBI heeft een poster met zijn beeltenis verspreid.
De computeraanval op de Bondsdag werd in april 2015 opgemerkt. De hack begon met mails die naar diverse parlementsleden werden gestuurd en die afkomstig leken van de VN. In de mails was schadelijke software verstopt die op de computers werd geïnstalleerd zodra de berichten werden geopend. De hackers wisten zo het netwerk van de Bondsdag binnen te komen. Dat netwerk bestond uit zeker 20.000 computers.
Op 20 mei wisten IT-specialisten de aanval te beëindigen. Er was op dat moment zeker 16 gigabyte aan data verdwenen, waaronder duizenden mails van parlementsleden. De schade liep in de miljoenen euro's.
Destijds hadden onderzoekers al aanwijzingen dat de aanval door een Russische veiligheidsdienst was uitgevoerd. Zij adviseerden de Bondsdag om alle computers te vervangen door een compleet nieuw systeem.