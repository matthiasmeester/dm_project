Het aantal doden in verband met het coronavirus is gestegen met 86. Gisteren kwamen er 26 overledenen bij. In totaal zijn er in Nederland nu 5168 overledenen van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 89 nieuwe ziekenhuisopnames gemeld. Dat is meer dan gisteren en eergisteren, toen er respectievelijk 42 en 44 nieuwe ziekenhuisopnames werden gemeld, en vergelijkbaar met het gemiddelde aantal van vorige week. In totaal zijn er nu 11.126 mensen in Nederland die vanwege het coronavirus in het ziekenhuis liggen of hebben gelegen.
Het instituut wijst er daarbij op dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. In het weekend is dat effect nog wat groter: veel mensen die in het weekend overlijden worden pas na het weekend gemeld. In de grafiek is goed te zien dat het aantal gemelde doden op zondag en maandag door deze vertraging meer dan de helft lager kan zijn dan op andere dagen van de week. 
Overigens telt het RIVM alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Daaruit blijkt dat de 'oversterfte' door covid-19 ongeveer twee keer zo hoog is als het aantal door het RIVM geregistreerde doden. Wel neemt ook dit aantal in heel Nederland af, met uitzondering van de regio's Hollands-Midden en Rotterdam-Rijnmond.
Veel epidemiologen en virologen stellen dat op grote schaal testen onderdeel zou moeten zijn van een exitstrategie. Sinds een aantal weken worden al zorgmedewerkers met klachten getest, vanaf volgende week moet daar het basisschoolpersoneel bij komen.
Het aantal personen dat getest wordt, lijkt al een aantal weken niet meer toe te nemen. Vorige week werden er zelfs minder mensen getest dan de weken daarvoor. Dat kan deels worden verklaard door Koningsdag: in weekenden en op feestdagen wordt er minder getest.
Het aantal coronapatiënten op intensivecareafdelingen is vandaag verder gedaald, met 39 naar 644. Er liggen nu 644 patiënten met covid-19 op IC's, naast 394 andere patiënten. 26 patiënten liggen momenteel in Duitsland op de IC. Dat zijn er twee minder dan gisteren, door een terugplaatsing en door een overlijden. 
De grens van 700 bedden is vaak genoemd als een belangrijke kritieke grens waar het aantal coronapatiënten onder moet komen en blijven. Zo zouden versoepelingen pas kunnen plaatsvinden als het aantal IC-patiënten met corona onder die grens daalt, en kan de reguliere zorg dan pas weer echt goed worden opgestart. Op het hoogtepunt lagen 1424 coronapatiënten op de IC, ruim twee keer zoveel als nu.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.