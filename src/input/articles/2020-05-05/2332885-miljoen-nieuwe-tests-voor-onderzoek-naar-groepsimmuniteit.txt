Sanquin gaat een miljoen bloedtests inzetten voor onderzoek naar immuniteit tegen het coronavirus. Het lopende onderzoek wordt zo flink uitgebreid, meldt de bloedbank. Samen met het ministerie van Volksgezondheid heeft de organisatie een miljoen tests binnengekregen uit China.
Het gaat om bloedtesten die de aanwezigheid van antistoffen tegen het coronavirus aantonen. Die tests zijn extra waardevol, omdat ze volgens Sanquin drie verschillende typen antistoffen meten. De antistoffen spelen alle drie een net iets andere rol in het immuunsysteem.
"We hebben een miljoen tests waar we allerlei onderzoeken mee kunnen doen", zegt Feike Sijbesma, speciaal coronagezant van het kabinet. Er kan onder meer worden onderzocht hoe de ziekte zich beweegt door de bevolking en door leeftijdsgroepen.
Sijbesma: "Wat je niet met de tests kan doen, is puur op individueel niveau kijken wie in het arbeidsproces kan deelnemen en wie niet. Want waarschijnlijk heeft 95 procent van Nederland de ziekte nog niet doorgemaakt en geen antilichamen."
De extra tests zijn een aanvulling op het onderzoek van Sanquin naar groepsimmuniteit in Nederland, volgens minister De Jonge van Volksgezondheid. "Maar bijvoorbeeld ook voor allerlei experimentele behandelingen is het nodig dat je dit type tests kan doen", zegt hij.
Door het testen op antistoffen, wordt in beeld gebracht hoe covid-19 zich verspreidt in Nederland. De resultaten van het onderzoek spelen een rol in de afbouw van de 'intelligente lockdown'.
Voor het onderzoek naar groepsimmuniteit worden de testen binnenkort toegepast bij zo'n 7000 donoren. De bloedbank wil het bloed van donors die immuun zijn, gaan gebruiken voor de productie van antistofpreparaten. Die moeten kwetsbare mensen beschermen tegen covid-19.
De donoren zelf krijgen de resultaten niet te horen, behalve als ze veel antilichamen in hun bloed hebben. Dan wordt hun gevraagd extra te doneren.