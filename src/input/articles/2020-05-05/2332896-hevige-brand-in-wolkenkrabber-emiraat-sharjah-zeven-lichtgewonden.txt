In de Abbco Tower, een woontoren van 190 meter hoog in de Verenigde Arabische Emiraten, is brand uitgebroken. Op videobeelden is te zien dat het vuur zich door de hele toren verspreid heeft. De lokale autoriteiten melden dat er zeven mensen lichtgewond zijn geraakt. Zij zijn naar het ziekenhuis gebracht.
De wolkenkrabber staat in Sharjah, een van de zeven emiraten die samen de Verenigde Arabische Emiraten vormen. De Abbco Tower staat in een gebied met veel andere woontorens en kantoren, niet ver van Dubai International Airport.
De brand is volgens de lokale hulpdiensten inmiddels onder controle. De toren telt 50 verdiepingen. Volgens de Khaleej Times, een Engelstalige krant in Dubai, zijn bewoners van de Abbco Tower en vijf omliggende gebouwen geÃ«vacueerd. Naar opvang voor de omwonenden wordt gezocht.
Bij het blussen van de brand heeft de brandweer ook een drone ingezet om te controleren of er nog mensen in de toren vastzaten.