Stichting SOS Dolfijn en de politie roepen op de dolfijn Zafar met rust te laten. Het dier werd zondag vanuit de haven van Amsterdam buiten de sluizen geloodst. Sindsdien zwemt de tuimelaar in de havenmonding van IJmuiden, wat tot veel bezoekers leidt.
"Tientallen mensen komen kijken en foto's maken", zegt Annemarie van den Berg van SOS Dolfijn. "Zafar is buitengaats en kan gewoon naar open zee zwemmen. Maar kennelijk zoekt het dier contact met schepen."
Van den Berg waarschuwt het publiek dat de tuimelaar ondanks zijn vriendelijk voorkomen een wild dier is met krachtige kaken, scherpe tanden en een krachtige staart. "Er zijn bijtincidenten bekend." Ook de politie vraagt mensen weg te blijven en wijst daarbij op de coronamaatregelen.
De tuimelaar zwom afgelopen weekend mee met een zeilend vrachtschip, door de sluizen van IJmuiden en kwam in het Amsterdamse havengebied terecht. Omdat het dier alleen in zoutwater kan overleven, zette SOS Dolfijn een hulpactie op touw. Die slaagde zondag.
De dolfijn komt oorspronkelijk uit het Franse Bretagne en duikt veelvuldig op in de haven van Brest. Daar kreeg de tuimelaar de naam Zafar.
De operatie om de dolfijn naar zee te sturen, begon zo in Amsterdam: