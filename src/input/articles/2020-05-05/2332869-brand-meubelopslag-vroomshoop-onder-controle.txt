De brand bij een opslagloods voor tuinmeubelen in Vroomshoop (Overijssel) is onder controle. Aan het begin van de avond is het sein brand meester gegeven. 
De brand brak vanmiddag uit. Er waren mensen aan het werk. Iedereen kon op tijd wegkomen. 
"Ik ben direct naar het pand gereden toen mijn collega meldde dat er brand was. Ik heb direct iedereen naar buiten geroepen en de brandweer gebeld. Het ging enorm snel", vertelde een medewerker bij RTV Oost.
Over de oorzaak van de brand is nog niets bekend.
Bij de brand kwamen grote zwarte rookwolken vrij. De brandweer adviseerde om uit de rook te blijven, ramen en deuren te sluiten en ventilaties uit te zetten. Volgens de brandweer was er geen asbest in het pand. 
Naastgelegen bedrijfspanden en een aantal woningen zijn ontruimd. Door het grote aantal kijkers hadden brandweerwagens moeite om bij de brand te komen. 