Na doodsbedreigingen kwam Morad El Ouakili gisteren zelf met FunX tot het besluit om met zijn programma Ramadan Late Night te stoppen. De bedreigers zijn kwaad omdat er muziek gedraaid wordt in het ramadanprogramma. Vanochtend gaf El Ouakili in het NOS Radio 1 Journaal meer uitleg over dat besluit.
"Het is een programma waarin we het mooie van de ramadan naar voren willen brengen. In de spotlight zetten. Dat mooie is eraf wanneer ik de studio uitloop met twee beveiligers die meerijden tot aan mijn huis. Dan houdt het op", zei El Ouakili.
Dagelijks maakt hij het NPO Radio 1 praatprogramma Gaan!. In de weekenden presenteert hij op FunX. Tijdens de ramadan maakte hij net als vorig jaar op de zender ook Ramadan Late Night. Vorig jaar begon FunX met het programma. Op basis van de vele positieve reacties werd besloten dit jaar opnieuw op deze manier bij de ramadan stil te staan.
"Het is natuurlijk vreemd dat je van de ene op de andere dag rondloopt met persoonsbeveiliging omdat je een programma maakt. Het was de bedoeling was om mensen te verbinden en dichter bij elkaar te brengen." Het probleem dat sommigen met het programma hadden is dat er muziek in gedraaid werd. Dat hoort volgens hen niet bij de islam.
Thomas Bruning, algemeen secretaris bij de Nederlandse Vereniging van Journalisten (NVJ) reageert geschrokken op het nieuws. "Dit is het meest ingrijpende voorbeeld van wat je niet in Nederland wil horen. Een programma met goede intenties voelt zich genoodzaakt te stoppen omwille van doodbedreigingen, dat is verschrikkelijk nieuws."
Hij vindt dat duidelijk gemaakt moet worden dat daders hier niet ongestraft mee wegkomen. "Nederland staat op nummer vier van de wereld wat betreft persvrijheid. Maar als we dit soort mensen niet aanpakken, dan kunnen we zoiets belangrijks als persvrijheid niet waarborgen."
SP-Kamerlid Peter Kwint zegt op Twitter: "Doe even normaal. Mensen moeten in vrijheid hun programma's kunnen maken. Van die vrijheid moeten extremisten afblijven." Hij heeft Kamervragen aan het kabinet gesteld. PVV-Kamerlid Martin Bosma zei gisteren: "Schandalig. NPO-zender buigt voor dreigementen. En dat op 4 mei."
Een woordvoerder van de NPO laat weten dat is gestopt met het programma omdat de veiligheid van de medewerkers ondanks de extra beveiliging niet kon worden gegarandeerd.
Volgens El Ouakili volgden er doodsbedreigingen aan zijn adres na een 'anti-campagne' van een populair Instagramaccount met 40.000 volgers.
Vanochtend las hij een aantal doodsbedreigingen voor: "Morad stel je eens voor dat je na een lange nacht de studio uitloopt, je twee jongens in regenpakken van een motorscooter ziet afstappen die vervolgens je borstkas doorzeven met kogels. Was dit het dan allemaal dan waard geweest? Zulke dingen gebeuren echt."
En: "Dus je hebt schijt aan God? Daarom hoop ik dat ze je pakken en kapotschieten, kankerhond. Geen enkel beetje respect voor het geloof of de ramadan. Vuile zionist."
Donderdag deed hij aangifte van de bedreigingen. "Het is heel goed dat hij aangifte doet", zegt een woordvoerder van de politie. "We nemen dit serieus en doen onderzoek naar de zaak."
El Ouakili vindt het pijnlijk om te moeten stoppen met het programma, want hij wil niet zwichten voor de bedreigingen. "Je wil niet toegeven. Maar je maakt het programma omdat je het leuk vindt om te doen, en dat leuk vinden was helemaal verdwenen. Dat zat er echt niet meer in. Niet alleen maar omdat ik bedreigd werd of collega's, op een gegeven moment werden ook mensen uit mijn omgeving aan de schandpaal genageld. Dan houdt het op."