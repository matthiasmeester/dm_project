Radiozender FunX is gestopt met het programma Ramadan Late Night omdat meerdere medewerkers van de zender met de dood zijn bedreigd. De medewerkers van het radioprogramma kregen de doodsbedreigingen omdat er muziek werd gedraaid tijdens de vastenmaand. Islamoloog Nora Asrami is verbaasd over die bedreigingen. "Muziek is juist een heel groot onderdeel van de ramadan", zegt zij.
De islamoloog, verbonden aan de Vrije Universiteit Amsterdam, zegt dat moderne muziek tijdens de vastenmaand voor veel moslims heel gewoon is. Volgens haar gaat het dan voornamelijk om religieuze lofliederen over Allah en de Profeet. "De meest traditionele bestaan uit zang met een trommel, dat is muziek die door alle moslims wordt gedragen.'' Moderne popmuziek zal tijdens de ramadan iets minder populair zijn. "Moslims die serieus bezig zijn met de ramadan, luisteren dat nu minder of helemaal niet."
Collega-radiomakers reageren geschokt op het stopzetten van het radioprogramma: 
Volgens Asrami staat er niets expliciet in de Koran over muziek, ook niet tijdens de ramadan. Wel zijn er theologische bronnen die ingaan op muziek in het algemeen. "Zo zijn er bronnen die aangeven dat naar de trommel luisteren ok√© is.'' Deze teksten bieden volgens haar ruimte voor interpretatie. Zo kan je het opvatten dat onder andere naar muziek met een trommel geluisterd mag worden, of juist dat alle andere muziek niet mag.
Toch zullen volgens haar maar heel weinig moslims zich met het vraagstuk bezighouden. "We zijn met een miljoen moslims in Nederland, zestig procent daarvan is ongeveer praktiserend. Daarvan is het grootste gedeelte mainstream."
Presentatrice Naeeda Aurangzeb, zelf ook moslim, heeft in het verleden ook vaker last gehad van intimidaties uit islamitische hoek. Ze wil zich graag in deze zaak uitspreken. Er is in de islamitische geschiedenis altijd muziek geweest, benadrukt ze. De presentatrice zegt dat ze het prima vindt als een moslim vindt dat er niet naar muziek geluisterd mag worden. "Maar dan moet je die zender uitzetten en iets anders gaan doen."
Op sociale media wordt veel gereageerd op de bedreigingen. Mensen nemen het voor FunX-presentator Morad El Ouakili op en spreken hun afschuw uit over de verwensingen.
Toch klinkt er ook een ander geluid. Zo vindt de 24-jarige Omar Ahmed, die reageerde op een NOS-Facebookbericht dat muziek tijdens de ramadan echt niet kan. "Je kan het vergelijken met herrie maken tijdens Dodenherdenking, dat doe je ook niet. Muziek en ramadan gaan niet samen", zegt hij tegen de NOS.
Volgens hem staat de ramadan voor bezinning en doe je de vastenmaand voor jezelf. Al zal hij mensen die wel muziek willen luisteren lekker laten gaan. "Maar je kan tijdens de ramadan beter de Koran lezen of naar de moskee. Deze dj roept daarentegen op om muziek te luisteren."
Ahmed keurt de bedreigingen af. Volgens hem moeten we niet vergeten dat het om een klein groepje gaat dat die uit. Wel zegt hij ook genoeg moslims te kennen "die totaal geen probleem hebben met muziek tijdens de ramadan".
Ook volgens islamoloog Asrami gaat het om een heel kleine groep die vindt dat muziek en ramadan niet samengaan. "Er zijn geen cijfers bekend, maar het is erg marginaal."