In Venezuela zijn twee Amerikanen opgepakt die met een groep gewapende mannen illegaal het land zijn binnengekomen. Volgens president Maduro hadden de mannen het op hem gemunt en zat de VS daarachter.
De leden waren met speedboten van Colombia naar Venezuela gevaren. Een deel van de groep ging zondag aan land aan de Venezolaanse kust, op zo'n 35 kilometer van de hoofdstad Caracas. Bij een gevecht met veiligheidstroepen kwamen acht leden van de groep om, twee van hen werden gearresteerd.
Maandag werden elders in het land, ook dicht bij de kust, nog eens dertien man opgepakt, onder wie de twee Amerikanen.
President Maduro liet op tv hun paspoorten zien en zei dat ze hadden samengewerkt met een voormalige Amerikaanse commando in Florida, Jordan Goudreau.
Goudreau is eigenaar van het beveiligingsbedrijf Silvercorp USA in Florida. Persbureau Reuters sprak met hem. "Ze werkten voor mij. Dit zijn mijn jongens", zei hij.
Goudreau zei ook dat hij samenwerkt met de dissidente Venezolaanse generaal Javier Nieto.
President Trump zegt dat de VS niets met de operatie te maken had. "We gaan het uitzoeken, we hebben het net gehoord", zei hij.
De VS erkent de regering van de socialistische president Maduro niet. Net als veel andere landen steunt de VS oppositieleider Juan Guaid√≥. Maduro heeft de steun van Rusland, China en Cuba.