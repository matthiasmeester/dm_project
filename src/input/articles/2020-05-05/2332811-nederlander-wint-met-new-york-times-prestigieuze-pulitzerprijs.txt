De Nederlandse onderzoeksjournalist Christiaan Triebert heeft samen met zijn collega's bij The New York Times een Pulitzerprijs gewonnen voor internationale verslaggeving. De Amerikaanse krant kreeg de prestigieuze persprijs onder meer voor een reeks van acht verhalen over de 'schaduwoorlog' die Rusland voert in Afrika en het Midden-Oosten.
Triebert was betrokken bij twee van de verhalen in de reeks. Hij en het Visual Investigations-team waar hij deel van is vonden afgelopen jaar bewijs voor Russische bombardementen op Syrische ziekenhuizen. Ook toonden ze aan dat Russische piloten Syrische burgers onder vuur hadden genomen.
"Dit is zo'n grote prijs. Ik werk nu een jaar vast bij The New York Times en natuurlijk hebben we veel onderzoeken gedaan en wisten we wel dat die gewaardeerd worden, maar dit is echt heel mooi", zegt een blije Triebert, die in verband met het inreisverbod in de Verenigde Staten tijdelijk in Nederland vastzit. "We hebben het net gevierd via Zoom, zoals dat nu gaat. Een beetje gek wel."
Triebert en het ongeveer negen man grote kernteam van de Visuals Investigations-afdeling doen onder meer zogeheten Open Source Investigations. Daarbij worden openbare digitale bronnen zoals Google Earth gecombineerd met andere openbare bronnen, zoals video's. Op die manier kunnen de onderzoekers verbanden bij elkaar speuren en zo een legpuzzel van digitaal bewijs oplossen.
Dat dit soort werk nu mede wordt bekroond met de meest prestigieuze Amerikaanse persprijs, ziet Triebert als bewijs voor het succes van de methode, die hij eerder jarenlang inzette bij onderzoekscollectief Bellingcat. "2020 is het nieuwe decennium en ik denk dat dit een hele mooie erkenning is van deze vorm van onderzoek doen."
Hij prijst vooral ook de mensen die hun informatie over de strijd in Syrië online hebben geplaatst. "Zonder al die honderden Syriërs die hun beelden delen via het internet hadden wij nooit de feiten boven water kunnen halen. Diep respect voor hen. Laten we hopen dat deze Pulitzer ook weer de aandacht richt op Syrië, waar na bijna tien jaar strijd de oorlog nog gewoon doorgaat."
Vorig jaar vertelde Triebert in De Wereld Draait Door over zijn onderzoek:
The New York Times kreeg ook nog andere Pulitzerprijzen, onder meer voor een onderzoek naar afpersing van New Yorkse taxichauffeurs en een journalistiek essay over de slavernij in de Amerikaanse geschiedenis. Andere prijzen gingen naar persbureau Reuters voor de fotoverslaggeving over de protesten in Hongkong en persbureau AP voor foto's over de spanning in Kashmir.