Al acht maanden lang wordt op de NOS Bevrijdingssite het nieuws over het einde van de Tweede Wereldoorlog gebracht alsof het nu plaatsvindt. De teleurstelling na Dolle Dinsdag, de deceptie van Market Garden, de eerste berichten over Auschwitz, maar ook het gestaag opschuivende front, de dood van Hitler en de euforie over geallieerde voedselhulp.
Hoewel Nederland op 5 mei bevrijd was, gaat het project deze zomer nog door: in Azië wordt er nog tot augustus gevochten tegen Japan.
"Het biedt ons de kans om een periode te behandelen waarover haast nooit geschreven wordt. De rafelrandjes van de oorlog", zegt eindredacteur Lambert Teuwissen. "Joodse overlevenden keren terug uit de kampen, 120.000 ontwapende Duitsers verlaten ons land, de wederopbouw begint."
Op NPO 1 is nog tot en met 9 mei elke avond een NOS bevrijdingsjournaal te zien, na het Journaal van 20.00 uur. In augustus volgt de laatste reeks, over de capitulatie van Japan en de wederopbouw.
"Het was niet zo dat na 5 mei ineens alles beter was. Op veel plekken duurde het nog dagen voordat geallieerden de Duitsers aflosten en ook de hongersnood was niet meteen voorbij. Noord-Limburg en de Betuwe zijn nog onbewoonbaar en Walcheren en de Wieringermeer staan blank. In Indië waren er kampen die pas weken na de Japanse overgave hoorden dat ze vrij waren."
"Ook is dit de periode dat de massagraven worden gevonden en mensen te horen krijgen dat geliefden definitief niet terugkeren. Zo vonden we een indrukwekkende beschrijving van hoe Putten op 10 mei leert dat veel weggevoerde mannen zijn omgekomen. Heel beklemmend. Het verdriet van zo'n gebeurtenis dan nog meer duidelijk."
De site zal ook beschrijven hoe het gewone leven weer wordt hervat: elektriciteit wordt hersteld, Amerikaanse films als Casablanca en Gone with the Wind kunnen eindelijk worden vertoond, de Nachtwacht keert terug uit de onderduik. Ondertussen vermaken de Canadezen zich met een voetbalwedstrijd tegen Oranje en wordt er tussen de ruïnes in Arnhem een speelfilm opgenomen.
"We gaan zien hoe Nederland weer opkrabbelt", aldus Teuwissen.