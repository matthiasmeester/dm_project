Er komt geen landelijke plicht om een mondkapje te dragen in de openbare ruimte, zo zeggen bronnen in Den Haag tegen de NOS. Het kabinet gaat dit waarschijnlijk vandaag bekendmaken. Het wordt vermoedelijk wel mogelijk voor burgemeesters om op kleine schaal, plaatselijk, het dragen van mondkapjes in te voeren.
Gisteren kwam het Outbreak Management Team (OMT) bij elkaar om een nieuw advies op te stellen over het effect van het dragen van neus- en mondbedekking.
Het kabinet ziet geen reden om het gebruik van mondkapjes aan te scherpen. In het openbaar vervoer zijn mondkapjes nu wel verplicht, omdat reizigers onvoldoende afstand van elkaar kunnen houden.
Vandaag vergadert het Veiligheidsberaad in Utrecht. Dat zijn de 25 Nederlandse veiligheidsregio's bij elkaar. Minister Van Ark (Medische Zorg) zal ook bij dat overleg zijn en dan worden de coronamaatregelen definitief besproken. Na het beraad geven Hubert Bruls van het beraad en Van Ark een toelichting.
De bestuurders hopen op maatregelen op regionaal niveau. Amsterdam en Rotterdam bijvoorbeeld, willen een mondkapjesplicht in hun stad kunnen invoeren. Het OMT-advies over de mondkapjes zal bij het Veiligheidsberaad op tafel liggen.
Gisteren reageerden toeristen in Amsterdam verbaasd dat we in Nederland geen mondkapjes dragen:
Er is al langer discussie over de vraag of er een landelijke mondkapjesplicht ingevoerd moet worden. Het kabinet heeft altijd volgehouden dat dit niet nodig is, op advies van het Outbreak Management Team. Volgens het kabinet zouden mondkapjes voor schijnveiligheid zorgen.
De burgemeesters van Rotterdam en Amsterdam vroegen vorige week woensdag om op meer plekken een mondkapjesplicht in te voeren. De Tweede Kamer wilde donderdag dat het Outbreak Management Team een nieuw advies zou geven, omdat nieuwe inzichten in de wetenschap de situatie veranderd zouden hebben. Het kabinet heeft het OMT toen verzocht daarmee te komen.