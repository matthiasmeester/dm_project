Burgemeester Aboutaleb heeft vandaag met de voorzitters van studentenverenigingen in Rotterdam gesproken over het toenemende aantal besmettingen onder hun leden. Zeker twintig Rotterdamse studenten werden de afgelopen dagen positief getest.
De gemeente maakt zich zorgen over de uitbraak in verband met de aanstaande Eurekaweek. De introductieweek voor nieuwe studenten start op 17 augustus. "Er is geen reden om de Eurekaweek nu te annuleren, maar deze uitbraak is een slecht signaal", zei Aboutaleb gisteren in De Telegraaf. Ook in andere studentensteden beginnen volgende maand de introductieweken. In Utrecht, Leiden en Groningen is dat al op 10 augustus.
Volgens Tristan Gayral, voorzitter van studentenvereniging Laurentius, was de sfeer tijdens het gesprek met de Rotterdamse burgemeester "proactief". "De neuzen staan dezelfde kant op. We willen allemaal dat het coronavirus de kop wordt ingedrukt en dat evenementen zoals de Eurekaweek op een verantwoorde manier kunnen plaatsvinden."
De verenigingen hebben Aboutaleb toegezegd er alles aan te zullen doen om verspreiding van het virus tegen te gaan. Uit de nieuwste cijfers van het RIVM blijkt dat twintigers nu de grootste groep geteste besmette Nederlanders zijn.
Concreet is in Rotterdam afgesproken dat er op korte termijn een bewustwordingscampagne komt om studenten aan te sporen anderhalve meter afstand van elkaar te blijven houden. "Ze moeten zich realiseren dat hun handelen niet alleen effect heeft op henzelf, maar ook op anderen en op evenementen waar ze naar uitkijken", zegt Gayral.
Morgen vindt een eerste werkgroep plaats, waarin de studentenverenigingen samen met de GGD en de Veiligheidsregio Rotterdam-Rijnmond ideeÃ«n voor de campagne zullen uitwisselen.
Om de kans op een coronauitbraak zo klein mogelijk te houden, hebben organisatoren van de KEI-week in Groningen een bijna volledig online programma op stapel staan voor nieuwe studenten. Bij activiteiten waar deelnemers fysiek aanwezig zijn, zullen maatregelen worden getroffen.
"Onze informatiemarkt duurt normaal een dag, maar die houden we straks iedere dag. Er zullen tijdsloten zijn om te zorgen dat het niet te druk wordt op het terrein. Ook worden er looproutes aangegeven", vertelt voorzitter Floris Ganzeboom.
Studenten kunnen tijdens de week ook in kleine groepjes een stadswandeling maken of bij (sport)verenigingen op bezoek. "Die partijen hebben bij ons een plan moeten inleveren over hoe ze de afstand zullen waarborgen in hun eigen gebouw", zegt Ganzeboom. Er zijn geen feestjes georganiseerd. 
Een campagne zoals in Rotterdam vinden de organisatoren van de KEI-week niet zo nodig. "Het is een goed idee, maar in Groningen zijn nu weinig coronabesmettingen. Wij zorgen wel dat we de coronamaatregelen steeds duidelijk maken via onze sociale media en bij fysieke bijeenkomsten."
Of de campagne in Rotterdam een succes wordt? Laurentius-voorzitter Gayral denkt van wel. "We hebben geen keuze. Als de besmettingen toenemen, komen er weer strengere maatregelen. Studenten die zich eigenwijs gedragen snijden zichzelf in de vingers."