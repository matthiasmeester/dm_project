De Duitse politie doorzoekt een tuin in de stad Hannover in de zaak-Madeleine McCann. Agenten begonnen vanochtend met het onderzoek, meldt de krant Hannoversche Allgemeine, en er zou ook een graafmachine zijn ingezet.
Het is niet duidelijk of er aanwijzingen zijn dat het lichaam van de verdwenen Britse peuter in de tuin begraven ligt, of dat de politie op zoek is naar andere sporen. Ook is niet bekendgemaakt van wie de tuin is. Een 43-jarige Duitser wordt verdacht van betrokkenheid bij de verdwijning van 'Maddie'. Die man, Christian B., heeft een tijdje in de buurt van Hannover gewoond.
Het gebied waar gezocht wordt, is afgeschermd:
De verdachte is een veroordeelde zedendelinquent. Hij heeft meerdere celstraffen uitgezeten wegens seksueel misbruik van minderjarigen en zit vast in een Duitse gevangenis voor een ander misdrijf.
Maddie McCann verdween op 3 mei 2007 uit de vakantiewoning van haar ouders in het Portugese Praia da Luz. Haar vader en moeder waren op dat moment met vrienden een stukje verderop aan het eten. Ze controleerden tussendoor of alles goed was hun kinderen, maar rond 22.00 uur bleek Madeleine niet meer in haar bed te liggen.
Bekijk hier een terugblik:
Tijdens de verdwijning van het meisje was de verdachte daar in de omgeving, volgens het Duitse Openbaar Ministerie. Tussen 1995 en 2007 reisde hij in de Algarve rond met zijn camper.
Ook in Portugal is de afgelopen weken gegraven in het onderzoek naar de verdwijning van Madeleine McCann, maar voor zover bekend heeft dat niets opgeleverd.
Bij de Duitse politie zijn meer dan 800 tips binnengekomen over de verdachte. De Duitse justitie heeft tegen de NOS gezegd dat vandaag waarschijnlijk geen nieuws naar buiten wordt gebracht.