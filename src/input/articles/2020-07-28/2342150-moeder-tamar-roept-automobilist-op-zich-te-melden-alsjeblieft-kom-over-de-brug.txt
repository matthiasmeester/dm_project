De moeder van de 14-jarige Tamar uit Marken heeft de automobilist die het meisje vermoedelijk heeft aangereden opgeroepen zich te melden. "Alsjeblieft, kom over de brug", zei ze in talkshow Op1. "Voel je vrij om het gewoon te melden. Verlos jezelf van het idee wat je gedaan hebt, dat verander je niet meer."
Het meisje werd zaterdagochtend vroeg door de politie gevonden in de berm langs een dijk. Het meest aannemelijke scenario is volgens de politie dat ze om het leven is gekomen door een aanrijding; letsel zou daarop duiden. Ze was als vermist opgegeven nadat ze haar ouderlijk huis 's nachts had verlaten.
"We hebben nog veel onzekerheid", zei moeder Trijntje Boes in de talkshow. "Ik wil weten: heeft ze omgekeken, heeft ze gemerkt dat er een auto aankwam? Dat soort vragen. En die blijven onbeantwoord. Dat weet alleen degene die in de auto zat."
De moeder deed in Op1 een emotionele oproep:
Boes wil met haar oproep rechtvaardigheid voor haar dochter, zei ze in het programma. "Het was een heel lief meisje, heel vergevingsgezind. Ze bleef nooit lang boos. Tamar was absoluut geen typetje dat een ander in de ellende wil brengen. Ik red Tamar toch niet meer, maar ik heb nog vragen."
Een zoektocht van de moeder naar haar dochter leverde in de nacht van vrijdag op zaterdag niets op. Het meisje was van huis vertrokken, omdat ze niet om 00.00 uur naar bed wilde gaan. "Zij ging lopen en ik ging achter haar aan. En ik heb haar niet meer gevonden."
De hulp werd nog ingeroepen van een groep jongeren die buiten liepen. Boes zei uren met de jongeren te hebben gezocht. Ook de vader van Tamar is nog gaan zoeken. Ze werd uiteindelijk door de politie gevonden.
"Verlos jezelf van het idee wat je gedaan hebt", zei Boes. "Dat verander je niet meer. Tamar is er niet meer. Maar wij hebben wel de vragen. Hoe laat is ze overleden, heb je haar gezien, werd er te hard gereden, in welke toestand was iemand? Ik vind dat voor Tamar gewoon gerechtigheid. Het was een heel zachtaardig kind, heel lief. Die een ander nooit wat aandeed. Ze is in de berm achtergelaten als een beest. Dit gun je haar niet."
In de uitzending zat ook Huib Klink, predikant van de protestantse kerk op Marken. Hij leidde afgelopen zondag een dienst waarin het meisje werd herdacht. Klink zei in Op1 dat het voor de automobilist die haar aanreed goed zou zijn zich te melden. Hij benadrukte dat het ook voor deze persoon "een tragedie" kan zijn. "Het is goed om met jezelf in het reine te komen."
Klink deed ook een oproep aan de gemeenschap op Marken "enige mildheid" te hebben. "Er kunnen dingen in ons leven misgaan."
Een woordvoerder van de politie zei in dezelfde uitzending dat het "voor ons een aannemelijk scenario is dat-ie in paniek is weggegaan". Hij deed een oproep aan de automobilist om contact op te nemen met de politie, of om een advocaat te benaderen om erachter te komen wat hem of haar te wachten staat. 