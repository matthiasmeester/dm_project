Het coronavirus blijft zich verspreiden onder de Nederlandse bevolking, maar de zorgwekkende versnelling die het virus in de voorlaatste week doormaakte, zet zich vooralsnog niet door. Dat is de belangrijkste conclusie van de RIVM-cijfers van afgelopen week.
Het aantal besmettingen steeg mee met het aantal tests dat werd afgenomen, waardoor nog steeds 1 procent van de afgenomen tests positief is. Wel zijn er grote verschillen tussen regio's en leeftijdsgroepen.
Het aantal mensen dat zich liet testen nam flink toe. Afgelopen week lieten 111.764 mensen zich testen op het coronavirus. Dat zijn 22.878 mensen meer dan de week daarvoor, toen 88.886 mensen zich lieten testen.
In de afgelopen week zijn 1329 nieuwe coronabesmettingen geregistreerd. Vorige week werden er 987 nieuwe besmettingen gemeld, tegen 534 in de week daarvoor.
Het besmettingsgetal, de 'r-waarde', blijft toenemen. Dat ligt nu op 1,40, vorige week lag dat nog op 1,29. Het huidige aantal betekent dat 100 coronapatiënten samen 140 anderen besmetten, waardoor het aantal patiënten toeneemt. Alleen als het besmettingsgetal onder de 1 wordt teruggedrongen, neemt de verspreiding van het virus af.
Twintigers blijven de grootste groep geteste besmette Nederlanders: bijna een kwart van hen was in deze maand tot nu toe tussen de 20 en 29 jaar. In maart waren twintigers de kleinste groep coronapatiënten: toen was 6,9 procent tussen de 20 en 29.
Het percentage positief geteste patiënten van boven de tachtig is ook sterk gedaald. In maart was nog 15,8 procent van de patiënten tachtiger, nu is dat 1,7 procent. Negentigplussers vertegenwoordigden in maart nog 4,9 procent, nu is dat 0,6 procent.
Die verschillen zijn mede te verklaren doordat mensen met milde klachten nu ook worden getest, terwijl dat tot 1 juni was voorbehouden aan risicogroepen. Jongere patiënten worden daardoor vaker getest.
Jongeren ontvangen ook vaker een positieve testuitslag dan ouderen. Vooral mannen tussen de 20 en 24 krijgen vaak te horen dat zij het coronavirus dragen: waar het landelijke gemiddelde op 1 procent ligt, is dat bij hen 1,9 procent.
Het gaat daarbij om alle tests sinds 1 juni, behalve tests na bron- en contactonderzoek. Die telde het RIVM niet mee.
Tussen de 30 en 44 ligt het aantal positief getesten juist onder het gemiddelde, net als bij mensen boven de 60.
Ook regionaal bestaan grote verschillen. In elke provincie is een toename te zien, maar in Zuid-Holland, Noord-Holland en Zeeland nam deze het meest toe. In Zuid-Holland nam het aantal besmettingen per 100.000 inwoners toe van 16,9 naar 27,6. Voor Noord-Holland was dat van 10,3 naar 18,2.
Van alle Nederlandse gemeenten telde Hillegom sinds 1 juni de meeste besmettingen: ruim achttien per 10.000 inwoners. Dat is meer dan Rotterdam, dat zich zorgen maakt over het toenemende aantal coronabesmettingen. Met ruim 13 besmettingen per 10.000 inwoners staat die gemeente op plek 5. Goes, Voorst en Katwijk gaan Rotterdam voor.
Het RIVM houdt ook bij hoeveel mensen besmet terugkomen uit het buitenland. Wanneer een coronapatiënt in de veertien dagen voor de ziekte in het buitenland is geweest, telt het RIVM het bezoek mee in zijn statistieken. 8 procent van alle coronapatiënten sinds 1 juli voldeed aan die voorwaarde.
Uit België komen de meeste besmette mensen terug. In de afgelopen twee weken kwam 25,6 procent van de besmette reizigers bij onze zuiderburen vandaan, de twee weken daarvoor was dat nog 22,9 procent. De tweede plek is voor Duitsland, waar het percentage ongeveer gelijk bleef: dat ging van 13,6 naar 13,3 procent.
Servië staat op de derde plek en Frankrijk staat op de vierde plek, maar het percentage uit Frankrijk nam wel toe met 2,1 procentpunt, terwijl dat uit Servië afnam met 2,2 procentpunt.