Er komt een onderzoek naar hoe de driehoek van politie, justitie en de burgemeester in Oss is omgegaan met Arie den Dekker, die zichzelf gisteren voor het gemeentehuis in brand stak en aan zijn verwondingen overleed.
Wie dat gaat uitvoeren en wanneer het onderzoek gaat plaatsvinden is nog niet bekend, maar het zal worden gedaan door een onafhankelijke partij, zei burgemeester Buijs-Glaudemans op een persconferentie. "Ik vind dat mijn handelen dieper onderzocht moet worden dan het beantwoorden van vragen van journalisten en in de gemeenteraad."
Eerder vandaag sprak de burgemeester met de broer van de 54-jarige dakloze Den Dekker. Tegen Omroep Brabant zei die gisteren dat hij vindt dat de gemeente zijn broer aan het lijntje heeft gehouden.
Buijs-Glaudemans zei gisteren dat de hulp veel tijd, inspanning en geld heeft gekost. Volgens de burgemeester was er veel te doen geweest om die opmerking en was het 'onhandig geformuleerd':
Arie den Dekker meldde zich in 2018 bij de politie als getuige van een liquidatie. Daarna werd hij ernstig bedreigd. Zijn huis werd in brand gestoken en hij kwam in een getuigenbeschermingsprogramma, dat vorig jaar werd beÃ«indigd. Het afgelopen jaar was hij in conflict met de gemeente Oss over onder meer woonruimte.
Buijs-Glaudemans zegt dat de gemeente "kosten noch moeite gespaard" heeft om de dakloze Den Dekker te helpen, maar dat dat niet mocht baten. "We stellen wel grenzen aan gedrag."
"Als iemand zich willens en wetens niet aan de afspraken houdt, ligt mijn verantwoordelijkheid bij de andere inwoners", zei de burgemeester:
Den Dekker gooide eerder poep over zichzelf heen voor de deur van het gemeentehuis en gooide vis naar binnen. Oss wilde dat soort gedrag niet belonen.
"Als gemeente hebben we niet de mogelijkheid om woningen toe te wijzen. En anders heb ik hier morgen dertig mensen op de stoep staan, en er zijn heel veel woningen nodig, dus dat kan niet."