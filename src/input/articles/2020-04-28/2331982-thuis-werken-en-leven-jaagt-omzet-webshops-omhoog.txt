Voor veel webshops zijn het ongekende tijden. Sinds de uitbraak van het coronavirus in ons land zien internetwinkels hun omzet explosief stijgen. In de week van Pasen was er zelfs een plus van 72 procent. Dat komt neer op tientallen miljoenen euro's omzet meer dan in dezelfde week vorig jaar.
Dat blijkt uit cijfers van marktonderzoeker GfK. "Voor corona zaten veel webshops op een groei van 16 of 18 procent, nu dus op 60, 70 procent", zegt directeur Wijnand Jongen van Thuiswinkel.org. Het gaat hier overigens om webshops in de non-food. 
De webwinkels profiteren ervan dat we thuis werken en thuis leven en dat we ons best doen om gezond te blijven. "Alles wat met doe-het-zelf te maken heeft, de tuin, entertainment als spelletjes, gaat echt enorm goed", zegt Jongen in het NOS Radio 1 Journaal. "Ook het thuis werken zorgt voor enorme verkopen, van bijvoorbeeld muizen, bureaustoelen, printers, laptops en koptelefoons. Sommige online winkels krijgen het niet aangesleept."
Heb jij vragen over de impact van de coronacrisis op jouw inkomen of de economie? Vragen over bijvoorbeeld je fitness-abonnement of geboekte vliegtickets? Of wat je kunt doen als je werkt met een nulurencontract? Dan kun je ons mailen op coronavragen@nos.nl. We leggen de vragen voor aan experts in de speciale NOS-uitzending Het coronavirus: feiten en fabels, vanavond om 20.30 uur op NPO 1.
Maar webwinkels die met toerisme en vakanties te maken hebben, beleven juist dramatische tijden en in de mode is het beeld wisselend. Voor luxe kleding hebben consumenten volgens Jongen even geen belangstelling. Pyjama's, joggingbroeken, ondergoed en makkelijke schoenen worden wel verkocht.
Dat mensen kopen via internet, lijkt logisch. Het kabinet adviseert mensen nog steeds zoveel mogelijk thuis te blijven. "We geven nu nauwelijks of geen geld uit aan de horeca, uitjes, vakanties, maar we voelen blijkbaar toch de behoefte geld te laten rollen. Misschien willen we onszelf belonen voor goed gedrag. We zitten al zolang thuis, dan is een cadeautje natuurlijk leuk."
Eén van de webshops die merken dat mensen veel geld uitgeven, is de HEMA. Het bedrijf zag zijn online omzet de afgelopen weken verdrievoudigen. Om lange wachttijden bij het centrale distributiecentrum in Utrecht te voorkomen, gaan verspreid over het land twintig HEMA-winkels ook fungeren als distributiecentrum. Van daaruit zal DHL pakjes bij de klant bezorgen.
"Als bijvoorbeeld iemand uit Winschoten zes artikelen bestelt, kijkt het systeem in welke van de aangesloten winkels die items voorradig zijn. Daar gaat de order dan heen", zegt Raph Schröder, baas van de online afdeling van de HEMA.
Hij denkt dat de maatregel niet tijdelijk is. "Ik denk dat we dit vaker gaan inzetten als er sprake is van piekdrukte. Dan moet je denken aan Black Friday en Sinterklaas. Als het aan mij ligt, is dit een blijvend initiatief."
Ook bij cosmeticaketen Rituals (750 winkels in heel Europa) passen ze de internet-distributie aan. De online-omzet steeg de afgelopen weken met 300 procent. "Al die winkels zijn gesloten geweest, een totale lockdown. Dan moet je innovatief te werk gaan. Een van de nieuwe initiatieven is onze 'expres delivery'-aanpak", zegt Rituals-topman Raymond Cloosterman tegen de NOS.
In Nederland doen 27 van de 110 Rituals-winkels mee aan de express-service. Cloosterman: "In Duitsland zijn we net gestart in twee winkels met een dergelijke test. Waarbij de winkels als een soort mini-distributiecentrum opereren. Het is een extra capaciteit voor onze webshop. Waarbij artikelen die door klanten in de buurt zijn besteld, zelfs per fiets worden bezorgd. Een soort vip-service, waar we na de coronacrisis zeker mee doorgaan."
Kardinale vraag: blijven consumenten straks, als alles weer 'normaal' is, massaal online bestellen? Wijnand Jongen: "Ik schat dat een kwart dat nieuwe gedrag blijft vertonen. Iemand die bijvoorbeeld bij een supermarkt online een heel bestellijstje heeft samengesteld en inmiddels een vast tijdstip heeft voor de bezorging, vindt dat misschien wel hartstikke handig om dat zo te houden. Dus ik denk zeker dat er consumenten zijn die dat vanaf nu standaard gaan doen."
Met alle gevolgen van dien voor de winkelstraat en winkelcentra: "Ja, want dat nieuwe gedrag zal voelbaar zijn op straat. Het gevolg zal zijn dat daar toch minder mensen komen dan voorheen."