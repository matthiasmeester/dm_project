De internationale drugshandel gaat ondanks de coronacrisis gewoon door. Er is geen vermindering zichtbaar van de partijen die de Rotterdamse haven binnenkomen. Dat zegt de Rotterdamse politiechef Westerbeke in het AD. Er is zelfs al een eerste partij cocaïne aangetroffen in een lading medische hulpgoederen, die naar Engeland werd verscheept. "Criminelen passen zich razendsnel aan", zegt Westerbeke.
Terwijl bij misdrijven als woninginbraken en straatroven een duidelijk vermindering is te zien sinds de coronamaatregelen van kracht zijn, gaat de internationale georganiseerde criminaliteit volop door, zegt Westerbeke in het NOS Radio 1 Journaal. "We zijn constant bezig partijen te onderscheppen en wegen te vinden die ze gebruiken om partijen drugs naar Nederland en ook weer naar buiten te krijgen. En op het moment dat wij zo'n methode ontdekken, zie je onmiddellijk dat ze zich ook weer aanpassen."
In de haven van Rotterdam is op het gebied van de drugshandel nog volop activiteit. De afgelopen zes weken zijn ruim veertig mensen opgepakt die ervan worden verdacht een zogenoemde 'uithaler' te zijn. Dat zijn mensen die zich laten insluiten op het haventerrein om partijen drugs uit containers te halen en van het terrein af te smokkelen. Hun aanwezigheid wijst volgens Westerbeke op continuïteit in de handel in verdovende middelen.
Hij denkt dat de vraag naar cocaïne ondanks de lockdown in veel landen niet is verminderd. "Het gebruik zal minder zijn, maar ik geloof niet in een halvering." Wel is de distributie in Europa lastiger, omdat er veel meer wordt gecontroleerd aan de grenzen. Criminelen nemen daarom bijvoorbeeld weer oude smokkelroutes in gebruik of verzinnen andere methodes.
Ook voor drugskoeriers is het lastiger opereren, omdat de straten leeg zijn en mensen vaker thuis zitten en uit het raam kijken. De politie krijgt volgens Westerbeke vaker meldingen van bewoners die vanuit huis drugsdealers op straat zien handelen. "En ook daar zien we dat ze zich weer razendsnel aanpassen door plekken op te zoeken waar ze minder zichtbaar zijn. Plekken die toch nog wat drukker zijn, zoals parkeerplaatsen bij supermarkten of die wat meer buiten beeld zijn. We zien in de praktijk dat mensen die drugs nodig hebben, ze blijven dat nodig hebben en de koop en verkoop gaat gewoon door."