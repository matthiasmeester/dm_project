Met het doel om eerder te zijn dan de concurrentie, kondigt VodafoneZiggo aan dat het vanaf vanavond "in ruim de helft van Nederland" 5G beschikbaar stelt. De effecten zijn vooralsnog beperkt: je moet een toestel hebben dat het nieuwe netwerk ondersteunt en de snelheid ligt niet veel hoger dan bij 4G. Het is daarmee ook onderdeel van de strijd tussen providers om te kunnen zeggen dat je de eerste bent.
Officieel was de gedachte dat de providers pas in of na de zomer hun 5G-netwerken zouden gaan activeren. Dit omdat de frequentiebanden die hiervoor bestemd zijn nog moeten worden geveild. De eerste veiling loopt inmiddels en wordt in juni afgerond. De telecomprovider gaat voor nu gebruikmaken van een frequentieband die het al in handen heeft en waar voorganger 4G op werkt. De provider belooft in juli landelijke dekking te hebben.
Door deze werkwijze zal de snelheidsverhoging, voor wie vanaf vandaag overschakelt, in eerste instantie niet heel erg merkbaar zijn. Het bedrijf spreekt van 10 procent verschil. Uiteindelijk belooft de provider snelheden van wel 1000 megabit, maar de vraag is wanneer dit de praktijk zal zijn. Daarnaast is het aantal toestellen dat 5G ondersteunt nog beperkt, al zullen dat er wel steeds meer worden. Voor een deel van de klanten (met een zogeheten Red of Red Pro-abonnement) van de provider is de 'upgrade' gratis, een ander deel moet 2 euro per maand betalen.
Onder meer deze toestellen zullen strak werken met 5G op Vodafones netwerk: Samsung Galaxy S20 5G, S20+, S20 Ultra en de Oppo Find X2 Pro.
De aankondiging komt op een opvallend moment. De afgelopen weken zijn er in Nederland op diverse plekken zendmasten in vlammen opgegaan. Hierbij wordt vaak een verband gelegd met anti-5G-actiegroepen, al hebben vertegenwoordigers van deze groepen zich er juist van gedistantieerd.
Ook worden complottheorieën aangehaald waarin een verband wordt gelegd met de verspreiding van het coronavirus en het nieuwe mogelijke netwerk. Deskundigen en instanties, waaronder de Wereldgezondheidsorganisatie, benadrukken dat dit verband niet bestaat.
De Nationaal Coördinator Terrorismebestrijding en Veiligheid sprak eerder deze maand van "een zorgelijke ontwikkeling" en de Landelijke Eenheid van de politie is bezig met een onderzoek. Er zijn inmiddels twee verdachten aangehouden voor branden in Groningen en Dronten.
Het is een ontwikkeling die VodafoneZiggo, net als de andere providers, ook zorgen baart. Maar het telecombedrijf zegt dat de uitrol voor deze periode al langer gepland stond en vindt "desinformatie over 5G en sabotage van zendmasten geen redenen" om te wachten met het aanzetten.
Of T-Mobile en KPN, de andere twee partijen in Nederland met een eigen netwerk, nu ook 'versneld' 5G gaan aanbieden, is onduidelijk.