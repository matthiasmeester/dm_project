Het aantal doden in verband met het coronavirus is gestegen met 48. Gisteren kwamen er 43 overledenen bij. In totaal zijn er in Nederland nu 4566 mensen overleden van wie bekend is dat dit komt door covid-19, de ziekte die door het coronavirus wordt veroorzaakt.
Om te kunnen beoordelen of de verspreiding van het virus in Nederland aan het afnemen is, kijkt het RIVM vooral naar de nieuwe ziekenhuisopnames. Vandaag zijn 88 nieuwe ziekenhuisopnames gemeld. Dat is iets meer dan gisteren en eergisteren toen er respectievelijk 65 en 75 nieuwe ziekenhuisopnames werden gemeld. In totaal zijn er nu 10.609 mensen in Nederland die vanwege het coronavirus in het ziekenhuis liggen of hebben gelegen.
Het instituut wijst er daarbij op dat de dagelijks gemelde cijfers kunnen achterlopen: sterfgevallen worden soms pas na een aantal dagen doorgegeven door de GGD's. In het weekend is dat effect nog wat groter: veel mensen die in het weekend overlijden worden pas na het weekend gemeld.
In de grafiek is goed te zien dat het aantal gemelde doden op zondag en maandag door deze vertraging meer dan de helft lager kan zijn dan op andere dagen van de week. Waarschijnlijk valt het sterftecijfer van vandaag ook lager uit doordat het gisteren Koningsdag was.
Overigens telt het RIVM alleen overledenen mee die positief zijn getest op het coronavirus. Het CBS publiceert wekelijks cijfers die een indruk geven van het mogelijke aantal 'verborgen' coronadoden. Daaruit blijkt dat de 'oversterfte' door covid-19 ongeveer twee keer zo hoog is als het aantal door het RIVM geregistreerde doden. Wel lijkt het erop dat ook het aantal nieuwe coronadoden in verpleeg- en verzorgingshuizen afneemt.
Dat het aantal ziekenhuisopnames afneemt is goed te zien als je de gerapporteerde ziekenhuisopnames per week vergelijkt. De piek was begin deze maand toen er nog gemiddeld bijna 500 mensen per dag werden opgenomen. Twee weken geleden waren dat er gemiddeld 160. Afgelopen week werden er per dag gemiddeld 107 nieuwe ziekenhuisopnames gemeld.
Op de intensive cares daalde het aantal coronapatiënten opnieuw. Volgens het Landelijk Coördinatiecentrum Patiënten Spreiding (LCPS) zijn het er 861, 44 minder dan gisteren. Die daling voldoet aan de verwachting van het LCPS. Er liggen nu 29 Nederlandse coronapatiënten op Duitse IC's, drie minder dan gisteren vanwege twee terugplaatsingen en één overlijden. 
Diederik Gommers, voorzitter van de Nederlandse Vereniging voor Intensive Care, zei eerder dat de landelijke maatregelen pas versoepeld kunnen worden als er minder dan 700 coronapatiënten op de IC liggen. In dat geval is het personeel op de IC's niet langer overbelast en kunnen ook operaties van niet-covid-patiënten weer echt op gang komen.
De afgelopen 24 uur zijn er twee overplaatsingen geweest van ziekenhuizen in verschillende regio's. 
Gommers schreef afgelopen zondag aan zijn leden dat hij ontevreden is over de landelijk spreiding van patiënten. "Van gelijke spreiding is absoluut geen sprake en dat frustreert", schreef hij. Uit een bijlage bij zijn brief blijkt dat met name Limburg, Zeeland en de regio Rotterdam/Rijnmond fors boven hun normale capaciteit worden belast. De regio's Zwolle en Noord-Nederland zitten daarentegen een stuk ruimer in hun jas.
Het aantal patiënten dat op de intensive care ligt, wordt dagelijks gemeld door het Landelijk Coördinatiecentrum Patiënten Spreiding (LCPS) in Rotterdam.
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar die opnames zijn pas vandaag of gisteren door de GGD'en aan het RIVM doorgegeven. Het aantal mensen dat ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door het coronavirus, maar niet getest zijn, komen niet in de cijfers voor.
Dit geldt vaak voor patiënten die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overledenen zal daardoor veel hoger zijn.