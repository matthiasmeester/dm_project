Het Amerikaanse ministerie van Defensie heeft drie video's vrijgegeven van ongeïdentificeerde vliegende objecten. De beelden zijn gemaakt door piloten van de marine in 2004 en 2015.
Op de korrelige beelden zijn volgens het ministerie "ongeïdentificeerde fenomenen in de lucht" te zien. De video's waren in 2007 en 2017 al uitgelekt, onder meer via de New York Times, en het ministerie had ook al eerder bevestigd dat de beelden echt waren. Ze waren alleen nog niet officieel vrijgegeven door Defensie. Dat gebeurde volgens het Pentagon jarenlang niet omdat het zeker wilde weten dat er niet onbedoeld ook tactische informatie over de Amerikaanse militaire systemen naar buiten zou komen.
Het Pentagon geeft de infraroodbeelden nu wel vrij, zo staat in een verklaring, "om elk misverstand over de vraag of de opnamen echt zijn of niet weg te nemen". Defensie voegt eraan toe dat de objecten op de video's nog altijd te boek staan als "ongeïdentificeerd".
Bij enkele van de vrijgegeven beelden is het commentaar van de piloten te horen:
Over wat er op de beelden is te zien, wordt al jaren gespeculeerd, weet Alex Griffioen van UFO Meldpunt Nederland. Die website brengt in kaart hoeveel en welke meldingen er worden gedaan en geeft informatie over de alledaagse verschijnselen waarmee de meeste meldingen verklaard kunnen worden.
Griffioen sluit niet uit dat het bij de Amerikaanse beelden om geheime militaire projecten kan gaan. "Er is een theorie dat de Amerikaanse marine geheime geavanceerde technologie wilde uitproberen, en waarop zouden ze die beter kunnen testen dan op hun eigen piloten?"
De snel vliegende objecten op de beelden gedragen zich volgens Griffioen opvallend, door hun enorme snelheid, rotatie om de eigen as en de manier van vliegen. "Een piloot vertelde hoe hij zag dat een object plotseling stopte en even plotseling in een andere richting verder vloog. Dat is technologie die we voor zover bekend niet beheersen. Van alle historische ufo-dossiers beschouwen ufologen dit materiaal als een van de meest overtuigende aanwijzingen voor buitenaards leven, maar het is tegelijkertijd geen hard bewijs, geen smoking gun."
Het kan zijn dat het Pentagon het materiaal nu officieel vrijgeeft in de hoop dat een grotere groep deskundigen zich ermee bezig gaat houden, stelt Griffioen. Het Pentagon maakte in 2017 bekend dat het vijf jaar lang voor 22 miljoen dollar per jaar zelf onderzoek had gedaan naar de onbekende objecten. Eerder was er, tussen 1947 en 1969, project Bluebook om ufo-waarnemingen te monitoren. De meeste waarnemingen waren van vliegtuigen, sterren, wolken en spionagevliegtuigen, maar een deel bleef onverklaarbaar.
De bekendste ufo-waarneming is het Roswell-incident in 1947. Volgens het Pentagon ging het niet om een ufo maar een geheim militair project met een ballon:
In de VS leidt het vrijgeven van de beelden tot meer speculatie over ufo's. "Er blijven veel vragen", zegt Griffioen. "Van een van de incidenten zou er bijvoorbeeld 45 minuten videomateriaal zijn, maar ook nu weer is er maar een kort fragment van vrijgegeven. Waarom niet alles?" 
Ook een Democratische senator, Harry Reid, vermoedt dat het Pentagon het nodige achterhoudt. "De VS moet hier op een serieuze wetenschappelijke manier naar kijken, en ook naar potentiële veiligheidsrisico's", stelt hij op Twitter.
Bij Nederlandse universiteiten is het bestuderen van ufo-meldingen geen onderzoeksveld. Dat wil niet zeggen dat vreemde verschijnselen aan de hemel niet worden onderzocht, zegt een woordvoerder van de TU Delft. "Vooral meteorologen hebben vaak met dat soort fenomenen te maken. Meestal is er een prima verklaring voor te vinden. In sommige gevallen kan dat niet omdat er gewoon niet genoeg informatie is, maar daarmee is niet gezegd dat het om iets buitenaards zou gaan."