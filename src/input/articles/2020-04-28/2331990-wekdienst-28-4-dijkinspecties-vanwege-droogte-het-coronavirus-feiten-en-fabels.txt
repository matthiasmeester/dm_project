Goedemorgen! In de regio Delfland worden dijken en kades geïnspecteerd vanwege de droogte. En vanavond is er om 20.33 uur een nieuwe uitzending van het programma Het coronavirus: feiten en fabels.
In het noorden begint de dag nog met een beetje zon. Verder is het bewolkt en vanuit het zuiden gaat het regenen. Aan het einde van de middag kan de zon nog even doorbreken. Het wordt 12 tot 19 graden. Ook de komende dagen is het wisselvallig.
Ga je vandaag de weg op? Hier vind je het overzicht van de werkzaamheden. Check hier de aangepaste dienstregeling voor het spoor.
In de hele wereld zijn nu iets meer dan drie miljoen mensen besmet met het coronavirus. De teller van de Johns Hopkins universiteit staat op 3.029.452 geregistreerde besmettingen. Met afstand het grootste aantal is gemeld in de Verenigde Staten, waar 985.374 besmettingen bekend zijn. In Spanje zijn dat er bijna 229.500, in Italië bijna 200.000.
De Amerikaanse regering onderzoekt wat China had kunnen doen om te voorkomen dat het coronavirus een wereldwijde pandemie zou worden. Dat heeft president Trump gezegd tijdens een van zijn persconferenties over het virus, die hij bijna elke dag houdt.
Volgens Trump is de VS "niet blij met China" en onderzoeken de Amerikanen waarom de Chinezen het virus niet bij de bron hebben aangepakt. "Iemand had lang geleden kunnen voorkomen dat er zoveel onnodige doden zouden vallen", aldus de president.
Lees al het coronanieuws van de afgelopen nacht in ons liveblog.
Voor de drive-in van fastfoodrestaurants in Nieuw-Zeeland staan lange rijen. De inwoners van het land kunnen iets anders doen wat lang niet mogelijk was: eten afhalen. Sommige klanten waren er al rond middernacht, uren voor het restaurant openging. Premier Ardern kondigde de versoepeling van de maatregelen gisteren aan.
Een paar duizend kilometer verderop zijn ook surfers en zwemmers in Australië opgelucht. Daar is Bondi Beach in Sydney weer open. Ruim een maand geleden was er veel verontwaardiging over de aanhoudende drukte en werd het strand afgesloten.
Fijne dinsdag!