In de Franse stad Colombes, vlak bij Parijs, is gisteren een man met opzet ingereden op twee motoragenten. Een van hen is zwaargewond geraakt, een ander had lichte verwondingen. De dader zit vast.
Het gaat om de 29-jarige Youssef T., melden Franse media op basis van bronnen rond het onderzoek. Hij zou tegen agenten hebben gezegd dat hij video's had bekeken over de Palestijnse zaak en zich wilde wreken op de politie. In de eerste verhoren zou hij ook hebben gezegd dat hij trouw had gezworen aan Islamitische Staat.
Op foto's en video is te zien dat een van de politiemotoren beklemd is geraakt tussen een politiewagen en de auto van de dader, die zwaar beschadigd is. 
T. is een bekende van de politie, maar was niet in beeld bij de inlichtingendiensten. Hij wordt psychiatrisch onderzocht.
In zijn auto zijn een brief waarin hij de verantwoordelijkheid voor de aanslag opeist en een mes gevonden, melden Franse media. Zijn woning is gisteravond doorzocht.
De politie wil nog niet definitief zeggen of hij echt een terroristisch motief had of dat het om een verward persoon gaat. De Franse anti-terreuraanklager heeft de zaak nog niet in onderzoek genomen, maar beraadt zich daar wel op.