De Italiaanse havenstad Genua viert vandaag dat het oostelijke en het westelijke stadsdeel weer met elkaar verbonden zijn door de voltooiing van de nieuwe Morandibrug. De oude brug over de Polceveravallei stortte op 14 augustus 2018 in; daarbij kwamen 43 mensen om het leven.
De ramp betekende ook dat Italië een van zijn belangrijkste verbindingswegen kwijt was, want de brug was onderdeel van de snelweg tussen Frankrijk en Italië en verbond de stad Genua met Milaan.
Kijk hier naar beelden van de brug kort na de ramp: 
In juni 2019 werden de laatste resten van de oude brug met springstof opgeblazen, waarna het werk begon aan de nieuwe brug. Die is in hoog tempo gebouwd, naar een ontwerp van de wereldberoemde architect Renzo Piano die zijn geboortestad Genua hiermee een dienst wilde bewijzen.
Vandaag wordt het laatste brugdeel geplaatst, waarna sirenes op de bouwplaats aan de schepen in de haven van Genua laten weten dat de brug in ere is hersteld. Vanaf de schepen zal de brug met scheepstoeters worden begroet.
Aan de nieuwe Morandibrug is door lokale bouwbedrijven gewerkt. De Italiaanse wegbeheerder Autostrade per l'Italia kwam hiervoor niet in aanmerking omdat het bedrijf verantwoordelijk wordt gehouden voor het instorten van de oude brug door achterstallig onderhoud.
Overigens betekent de voltooiing van de brug niet, dat hij opengaat voor verkeer. In juli moeten de rijbanen zijn geasfalteerd en de verkeers- en verlichtingssystemen zijn geïnstalleerd. Daarna kan de Morandibrug officieel worden geopend.