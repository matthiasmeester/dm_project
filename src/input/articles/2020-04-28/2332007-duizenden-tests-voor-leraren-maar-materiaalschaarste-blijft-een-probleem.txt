Als over twee weken de basisscholen opengaan moeten per dag 1500 tot 2000 leraren en kinderopvangmedewerkers met klachten getest kunnen worden op het coronavirus. Van dat aantal wordt uitgegaan door de Taskforce Diagnostiek. De taskforce verzamelt de schaarse testmaterialen in opdracht van het ministerie van Volksgezondheid.
In totaal moeten er vanaf 11 mei zo'n 10.000 tests per dag kunnen worden afgenomen. Dat aantal kan volgens de taskforce een aantal maanden worden volgehouden. Nu worden er dagelijks zo'n 7000 tests uitgevoerd bij alleen zorgpersoneel en kwetsbare patiënten.
Bij tests wordt met een wattenstokje keel en neusslijm afgenomen, dit wordt vervolgens in een laboratorium onderzocht. Als het coronavirus wordt aangetroffen moet de geteste persoon in quarantaine totdat hij of zij 24 uur klachtenvrij is.
Het aantal van 10.000 tests per dag lijkt misschien veel, maar is niet genoeg om massaal in Nederland te testen. Op grote schaal testen is wel een van de voorwaarden die het Outbreak Management Team (OMT) heeft gesteld voordat de coronamaatregelen kunnen worden versoepeld.
Minister De Jonge van Volksgezondheid zei vorige week in de Tweede Kamer dat hij het testen uiteindelijk wil uitbreiden zodat ook na zorgpersoneel, patiënten en leraren ook mantelzorgers getest kunnen worden. Maar met de huidige schaarste aan materialen wordt dat lastig.
Dat lijkt de minister zelf ook te beseffen. In antwoorden op Kamervragen schreef hij vorige week dat de capaciteit van de ruim veertig laboratoria om te testen uit te voeren weliswaar op 17.500 zit, maar: "hierbij blijft de beschikbaarheid van testmaterialen een limiterende factor."
Eind maart zei De Jonge dat de testcapaciteit halverwege april al op 17.500 zou zitten. De laboratoria zouden bij een verlenging van de werkdagen zelfs op 29.000 tests per dag kunnen uitkomen. 
Alhoewel dus binnenkort al 10.000 tests per dag moeten worden afgenomen, is het wel nog maar de vraag of dit ook gaat lukken. Met name van de chemische vloeistoffen die nodig zijn om de tests af te nemen, is onvoldoende voorraad. Door de wereldwijde vraag naar de materialen is het onzeker of de leveringen vanuit het buitenland wel aankomen in Nederland.
Een garantie kan de taskforce dan ook niet afgeven. "We hebben duidelijke toezeggingen die het vertrouwen geven dat we komende weken en maanden vooruit kunnen", zegt een woordvoerder. Ook Minister De Jonge van Volksgezondheid had het eerder over "duidelijke toezeggingen" in een brief aan de Tweede Kamer.
Met een soortgelijke boodschap kwam de taskforce twee weken geleden ook. Toen stond in een brief aan laboratoria dat de levering van materialen voor 2,7 miljoen tests veilig was gesteld. Het zou betekenen dat het komende half jaar 14.000 per dag bovenop de toenmalige 5000 per dag kunnen worden afgenomen. Maar dat aantal blijkt dus fors lager.
Volgens de taskforce is er op dit moment genoeg materiaal om het huidige testbeleid uit te voeren. Het gaat dan om zorgmedewerkers en kwetsbare patiënten. Het grootste deel van die mensen wordt nu getest in ziekenhuizen. Het is bedoeling dat uiteindelijk de GGD'en het testen van de nieuwe groepen gaan uitvoeren.
Toch zijn de voorraden bij verschillende laboratoria nu al klein of zelfs uitgeput, blijkt uit navraag van de NOS. De taskforce weet daarvan: "Wel kan het zijn dat er bij individueel laboratoria schaarste is aan testmateriaal. De taskforce adviseert om te zorgen dat de materialen goed worden verdeeld", zegt een woordvoerder.
Aan de wattenstokjes die nodig zijn om tests af te nemen is inmiddels geen tekort meer. Minister De Jonge meldde vorige week aan de Tweede Kamer dat ze nu met 17.500 stuks per dag worden geproduceerd. Die productie vindt plaats in Nederland zelf.