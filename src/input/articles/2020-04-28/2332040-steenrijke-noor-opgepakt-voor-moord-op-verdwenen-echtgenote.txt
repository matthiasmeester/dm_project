De politie in Noorwegen heeft multimiljonair Tom Hagen gearresteerd vanwege de moord op zijn vrouw, van wie al anderhalf jaar niets meer is vernomen.
Anne-Elisabeth Hagen (68) verdween eind oktober 2018 uit haar huis bij Oslo in wat lange tijd werd gezien als een ontvoeringszaak. De daders zouden miljoenen aan cryptovaluta willen innen om haar levend terug te brengen.
Maar nu zijn politie en justitie ervan overtuigd dat ze al die tijd op het verkeerde spoor zijn gezet. "Deze misleiding was overduidelijk gepland", zei de belangrijkste politieonderzoeker op een persconferentie.
Van een ontvoering of daadwerkelijke onderhandelingen was volgens hem helemaal geen sprake. "Terwijl andere scenario's steeds minder plausibel werden, werden de verdenkingen tegen Tom Hagen juist steeds sterker."
Die verdenkingen zijn er al langere tijd, zegt correspondent Rolien Cr√©ton. "Naar nu blijkt heeft de politie Hagen het afgelopen jaar al in het geheim gevolgd om zo bewijsmateriaal te verzamelen."
Details over het motief gaf de politieonderzoeker niet. Hagen wordt verdacht van moord of betrokkenheid bij moord. Het Openbaar Ministerie wil hem zeker vier weken vasthouden en sluit meer aanhoudingen niet uit. In Hagens huis en kantoor zijn doorzoekingen gedaan.
Tom Hagen is een van de rijkste mensen van het land. De 69-jarige zakenman heeft een geschat vermogen van meer dan 150 miljoen euro. Hij en zijn vrouw waren bijna 50 jaar getrouwd toen zij verdween.