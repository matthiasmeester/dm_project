Miljoenen mensen hebben gisteren op televisie de Koningsdag-uitzendingen van de NOS gevolgd, blijkt uit cijfers van Stichting Kijkonderzoek.
Bijna 2 miljoen mensen keken rond 10.00 uur op NPO 1 naar het Koninklijk Concertgebouw Orkest dat het Wilhelmus speelde en naar de speech van koning Willem-Alexander. Het aansluitende NOS Journaal trok nog een paar honderdduizend kijkers meer. Acht op de tien mensen die op dat moment de tv hadden aanstaan, keken naar dat NOS Journaal.
De speciale Koningsdag-uitzending van de NOS die daarop volgde, kon rekenen op gemiddeld 1,4 miljoen kijkers. Op het hoogtepunt waren dat er 2,1 miljoen. 
Het programma blikte terug op de hoogtepunten van alle zes eerdere Koningsdagen. Van De Rijp en Amstelveen, via de edities in Dordrecht, Zwolle, Tilburg en Groningen, tot de laatste, vorig jaar in Amersfoort. 
Het NOS Journaal van 16.00 uur, met daarin de nationale toost, trok ruim 700.000 kijkers. Al met al hebben ruim vier miljoen mensen van 6 jaar en ouder (een deel van) de NOS-uitzendingen rondom Koningsdag op tv gezien.