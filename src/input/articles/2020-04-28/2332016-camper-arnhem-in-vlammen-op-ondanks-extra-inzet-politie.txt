Ondanks extra inzet en toezicht van de politie is afgelopen nacht weer brand gesticht in Arnhem. Een camper ging in vlammen op. Eerder in de nacht moest de brandweer al de gevel van een huis in de wijk Klarendal koelen, nadat een bouwcontainer voor de deur was aangestoken.
De brandende camper was de zestiende autobrand in ruim een week tijd in de Gelderse hoofdstad, schrijft Omroep Gelderland
Arnhem heeft al langere tijd te maken met aangestoken branden. Burgemeester Ahmed Marcouch liet de gemeenteraad gisteren in een brief weten dat het onderzoek naar de brandstichtingen vanaf deze week voorrang krijgt bij politie en justitie en dat er extra capaciteit voor is vrijgemaakt.