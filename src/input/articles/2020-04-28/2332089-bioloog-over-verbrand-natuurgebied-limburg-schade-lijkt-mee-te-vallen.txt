De schade aan de natuur in Nationaal Park De Meinweg in Limburg, waar vorige week maandag een grote brand uitbrak, lijkt mee te vallen. Dat constateert bioloog Ton Lenders na een eerste inspectie van het gebied.
De brand verspreidde zich in een paar dagen tijd over het hele gebied. Vier dagen na het uitbreken van de brand kon het sein brand meester worden gegeven. Zo'n 200 hectare is in vlammen opgegaan.
"Het voordeel is dat de brand vrij snel over het gebied is getrokken. De brand is onder bomen langs getrokken. Ze zullen weinig geleden hebben", zegt Lenders tegen 1Limburg. De bioloog is al meer dan veertig jaar actief in het gebied. "Als je hier over een paar maanden komt, staat hier weer gewoon groen gras."
Vrijdag ging onze cameraman het gebied in; toen groeide het eerste gras alweer:
In het natuurgebied leven ook veel dieren. Ook die lijken er in veel gevallen goed vanaf te zijn gekomen. Lenders zegt dat de vogels gewoon zijn weggevlogen, maar hun nesten zijn wel verloren gegaan.
Ook het wild in het park, zoals reeën en wilde zwijnen, wist volgens Lenders aan de vlammen te ontsnappen. Daarnaast hebben de vennen in het gebied volgens de bioloog levens gered. "In die vennen vindt momenteel de voortplanting plaats. Dat betekent dat er heel veel amfibieën in het water zitten."
Het herstel van de natuur duurt nog jaren. Maar het optimisme overheerst, zegt Lenders. "Ergens zit er ook nog wel een stuk opluchting, in de zin van: het had veel erger kunnen zijn."