Het meisje met de parel op het gelijknamige schilderij van Johannes Vermeer heeft wimpers, hebben onderzoekers vastgesteld.
Het wereldberoemde schilderij uit 1665 hangt in het Mauritshuis in Den Haag en werd twee jaar geleden onderzocht met behulp van beeld- en scantechnieken en digitale microscopie. Ook werden analyses van verfmonsters uitgevoerd.
Wie met het blote oog naar de nog altijd onbekende jonge vrouw op Vermeers meesterwerk kijkt, ziet geen wimpers, maar met de moderne onderzoekstechnieken werden toch kleine haartjes rond beide ogen waargenomen, die in de loop der eeuwen zijn verdwenen, schrijft Omroep West.
Ook heeft Johannes Vermeer het meisje niet in een lege ruimte gesitueerd, zoals het voor de huidige kijker lijkt. Hij schilderde haar voor een groen gordijn, hebben de onderzoekers vastgesteld. Dat is nu alleen niet meer te zien. Het gordijn verdween in de loop der eeuwen door het ontkleuren van de groene verf.
De recente studie bracht de onderzoekers ook dichter bij de schildertechnieken van Vermeer. Hij schilderde met dunne zwarte lijnen de contouren van het meisje. Gedurende het schildersproces bracht hij veranderingen aan aan de positie van het oor, de bovenkant van de hoofddoek en de achterkant van haar hals.
De schilder werkte daarbij systematisch van de achtergrond naar de voorgrond: na het opzetten van de groenige achtergrond en de huid van het gezicht van het meisje, schilderde hij achtereenvolgens haar gele jas, witte kraag, hoofddoek en de parel.
In de verf zijn haartjes van Vermeers kwast teruggevonden. De ingrediÃ«nten voor de verf kwamen vanuit de hele wereld. Opmerkelijk vindt het kunstmuseum het overvloedige gebruik van ultramarijn van zeer hoge kwaliteit uit het huidige Afghanistan. Deze stof was "kostbaarder dan goud".