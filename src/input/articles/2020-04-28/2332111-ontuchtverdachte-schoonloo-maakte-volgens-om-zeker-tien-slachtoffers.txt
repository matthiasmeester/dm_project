Een 26-jarige man die wordt verdacht van ontucht met een 14-jarig meisje heeft volgens het Openbaar Ministerie meer slachtoffers gemaakt. Het gaat volgens het OM om zeker tien slachtoffers.
De man uit het Drentse Schoonloo werd vorig jaar juli aangehouden wegens ontucht met het meisje. Hij zou haar toen hebben opgezocht en seks met haar hebben gehad. Hij zou zich voor hebben gedaan als een 19-jarige.
In oktober werd de verdachte vrijgelaten uit voorlopige hechtenis. Een maand later kwam hij weer vast te zitten. Politie en OM kwamen erachter dat hij mogelijk meer slachtoffers heeft gemaakt. "Inmiddels gaat het om zeker tien slachtoffers", aldus het OM.
De verdachte is nu door justitie aangeklaagd voor ontucht, grooming (online kinderlokken) en het maken van kinderporno. RTV Drenthe schrijft dat de verdachte op een eerdere zitting, in oktober vorig jaar, aangaf dat hij zich graag wil laten behandelen.