De directeur van de failliete Twentse thuiszorgorganisatie Solace ATC moet ruim negen ton betalen aan pensioenfonds PFZW. Het bedrijf, dat in 2016 failliet werd verklaard, had grote schulden bij de Belastingdienst en pensioenfondsen, waardoor het zijn rekeningen niet kon betalen.
Door het faillissement kwamen ruim 200 medewerkers op straat te staan. De zorgorganisatie had op dat moment ruim 800 cliënten.
Aanvankelijk trof de directeur een betalingsregeling met het pensioenfonds. Nadat zij had laten weten hier niet aan te kunnen voldoen, stapte het pensioenfonds naar de rechter, meldt RTV Oost. Het gerechtshof heeft nu bepaald dat de directeur op persoonlijke titel aansprakelijk kan worden gehouden voor de niet-betaalde pensioenpremies.
Solace zou mogelijk opzettelijk failliet zijn gegaan, schrijft de Volkskrant. Volgens de krant speelde de directeur "een dubieuze rol" bij het faillissement en zou ze vlak voor het faillissement druk hebben uitgeoefend op cliënten en personeel om over te stappen naar een ander zorgbureau van haar.