De regering van El Salvador heeft harde maatregelen genomen tegen de bijna 13.000 leden van drugsbendes die in de gevangenis zitten. President Bukele houdt hen verantwoordelijk voor een groot aantal moorden buiten de gevangenismuren het afgelopen weekend.
De centrum-rechtse Bukele is nu elf maanden president. Sinds zijn aantreden is het aantal moorden door drugsbendes sterk gedaald, maar het afgelopen weekend laaide het geweld weer op. Vrijdag werden 24 moorden geteld, zaterdag en zondag kwamen er meer dan 25 bij.
In deze video zie je hoe de gevangenen als straf dicht op elkaar zijn gezet: 
De regering denkt dat drugsbendes wilden laten zien dat ze nog altijd machtig zijn. Er is daarom besloten om houten en stalen platen op celdeuren te bevestigen. "Dat moet voorkomen dat ze met mensen op de gangen communiceren", zei Bukele.
Ook worden leden van rivaliserende bendes bij elkaar in de cel gestopt om de communicatie tussen leden van dezelfde bende te verstoren.
Bukele plaatste een video op Twitter waarin te zien zou zijn hoe bendeleden met opgerolde T-shirts kort voor het weekend geheime boodschappen aan elkaar overbrengen, door letters te vormen met de shirts:
De regering verspreidde ook foto's waarop tientallen gevangenen dicht bij elkaar op de grond zitten, met de handen geboeid en alleen hun onderbroek aan.
Mensenrechtengroepen zijn bang voor een corona-uitbraak in de overvolle gevangenissen. De gevangenen zijn tot een vrijheidsstraf veroordeeld, niet tot de doodstraf, zei een woordvoerder van Human Rights Watch.
Bukele wijst zijn critici op het succes van zijn zerotolerancebeleid. Nadat hij was aangetreden, is op meerdere dagen geen enkele moord gepleegd. Dat maakt hem populair bij een groot deel van de 6,5 miljoen inwoners van zijn land.