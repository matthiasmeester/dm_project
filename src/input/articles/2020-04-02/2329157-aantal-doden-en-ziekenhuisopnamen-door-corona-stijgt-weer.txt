Het aantal mensen dat door het coronavirus is overleden, is met 166 toegenomen, meldt het RIVM. Gisteren werden er nieuwe 134 doden gemeld. In totaal zijn nu in Nederland voor zover bekend 1339 mensen overleden aan het virus.
Het aantal patiënten dat in een ziekenhuis is opgenomen (geweest), is met 625 toegenomen tot 5784. Ook die toename is groter dan een dag eerder; toen werden er 477 ziekenhuisopnames gemeld.
Het aantal coronapatiënten op de intensive care-afdelingen in Nederlandse ziekenhuizen is opgelopen naar 1273. Dat zijn er 82 meer dan gisteren. Op alle IC-afdelingen in Nederland liggen inmiddels coronapatiënten.
Gisteren steeg het aantal bezette bedden nog met 40. De dagen daarvoor was het gemiddeld 100. In totaal hopen de ziekenhuizen volgende week 2400 IC-bedden te hebben, waarvan zo'n 1900 coronabedden.
Het RIVM wijst er steeds op dat het hier om dagkoersen gaat en dat er pas een trend te zien is door naar een langere periode te kijken. Ook worden ziekenhuisopnames en sterfgevallen soms pas na een aantal dagen doorgegeven. Het instituut zegt wel al enige tijd te constateren dat het aantal doden en ziekenhuisopnamen wordt geremd door de genomen maatregelen.
De meeste door de GGD gemelde coronapatiënten zijn nog altijd in Noord-Brabant, al lijkt de piek in die provincie al een tijdje gepasseerd. Daarna volgen Zuid-Holland, Noord-Holland, Gelderland en Limburg.
De meeste ziekenhuisopnames per inwoner zijn in de Noord-Limburgse gemeente Peel en Maas, met 251 patiënten op de 100.000 inwoners. Ook in het Brabantse Bernheze zijn er veel ziekenhuisopnames (208 patiënten op de 100.000 inwoners). Klik hier voor de interactieve kaart.
Volgens het RIVM is de helft van alle gemelde patiënten 65 jaar of ouder. Bij de overleden patiënten was de helft 81 jaar of ouder. De jongste overleden patiënt was in de leeftijdscategorie 35-39. Deze persoon had net als de meeste andere overledenen ernstige andere kwalen.
Opvallend blijft de oververtegenwoordiging van mannen bij zowel de overledenen als de ziekenhuisopnames. Bij 63 procent van de opnames gaat het om mannen, tegenover 37 procent vrouwen. Bij de overledenen zijn de cijfers vergelijkbaar: 61,5 procent mannen, 38.5 procent vrouwen.
Het aantal patiënten dat op de intensive care ligt, wordt dagelijk gemeld door het Landelijk Coördinatiecentrum Patiënten Spreiding (LCPS) in Rotterdam. 
Het aantal ziekenhuisopnames wordt dagelijks gerapporteerd door het RIVM. Het cijfer van vandaag is het totale aantal mensen dat nieuw in het ziekenhuis is komen te liggen. Een deel van hen is al eerder in het ziekenhuis opgenomen, maar pas vandaag of gisteren door de GGD'en aan het RIVM doorgegeven. Het aantal mensen dat weer ontslagen wordt uit het ziekenhuis wordt niet vermeld, en daarom niet van het ziekenhuiscijfer afgetrokken.
Ook het cijfer van het aantal doden is afkomstig van het RIVM. Een deel van de gerapporteerde doden is eerder overleden, maar is pas de afgelopen 24 uur doorgegeven aan het RIVM. Mensen van wie vermoed wordt dat ze zijn overleden door corona, maar niet getest zijn, komen niet in de cijfers voor. Dit geldt vaak voor mensen die thuis zijn overleden, maar ook voor mensen die door middel van een CT-scan in het ziekenhuis de bevestiging van het virus hebben gekregen. Alleen in het laboratorium geteste personen die overlijden komen voor in de statistieken. Het totale aantal overleden personen zal daardoor waarschijnlijk hoger zijn.
Het aantal bewezen coronapatiënten is gebaseerd op het door de GGD'en gemelde aantal mensen dat positief is getest. Het merendeel van de mensen met klachten wordt niet getest, waardoor dit cijfer volgens het RIVM geen goede graadmeter is voor de ontwikkeling van het virus in Nederland.
De gemiddelde leeftijden van patiënten in het ziekenhuis en patiënten die zijn overleden worden ook aangeleverd door het RIVM. Het percentage geeft het aantal patiënten of doden aan ten opzichte van het totale aantal ziekenhuisopnames van coronapatiënten of sterfte van coronapatiënten. De cijfers in deze laatste visualisatie zijn van de situatie tot en met 30 maart.