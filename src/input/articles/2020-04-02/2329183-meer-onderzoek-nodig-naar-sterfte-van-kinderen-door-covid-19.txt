Een 12-jarig meisje uit België, een 13-jarige jongen uit Londen en een baby van 6 maanden in de Verenigde Staten kwamen de afgelopen dagen om het leven door covid-19. En zo waren er deze week meer berichten. Neemt het sterftecijfer onder kinderen toe, of hebben deze kinderen statistisch gezien enorme pech gehad?
"Vooralsnog beschouwen we het als pech, maar kinderen hebben wel veel minder vaak pech dan volwassenen", zegt Károly Illy, kinderarts en voorzitter van de Nederlandse Vereniging voor Kindergeneeskunde. "Het is een virus waar kinderen alleen in uitzonderlijke gevallen erg ziek van worden, de kans daarop blijft nog altijd erg klein."
Volgens Illy verloopt een covid-19-infectie bij baby's en tieners over het algemeen gezien veel milder dan bij volwassenen. "Ze zijn vaak een beetje verkouden, hoesten, maar hebben meestal geen koorts." Er is volgens hem geen medische verklaring voor het overlijden van sommige kinderen, net zo min als voor het mildere verloop van de ziekte bij het overgrote deel van de kinderen die ermee besmet raken.
"Men tast nog in het duister en daarom wordt er nu wereldwijd ontzettend veel onderzoek naar gedaan." Ook het RIVM draagt hieraan bij en gaat gegevens leveren aan een wereldwijd datasysteem.
Eerder maakten we deze video over kinderen en het coronavirus:
In Nederland zijn een aantal tieners door een coronabesmetting zo ziek geworden dat ze naar het ziekenhuis moesten, vertelt Illy. Een van hen is een tijdje op de intensive care opgenomen geweest, maar de meesten konden na een korte opname weer naar huis. "Een enkel kind had tijdelijk extra zuurstof nodig", aldus Illy. "Maar in de meeste gevallen zijn ze niet ernstiger ziek geworden dan kinderen met een ernstige luchtweginfectie normaal gesproken worden."
De kinderarts merkt wel dat er veel bezorgdheid is bij de ouders van kinderen met bepaalde aandoeningen, zoals hart- of longziektes. Ze zijn bang dat er straks geen plek meer is op een van de zeven kinder-intensivecares in Nederland als hun kind nu ziek zou worden.
Volgens Illy kunnen ouders ervan op aan dat indien nodig er nog altijd plek is voor hun kinderen op de kinder-intensivecare. "Misschien zal een deel van het personeel van de kinder-IC's wel worden ingezet op de intensive care voor volwassenen, maar op alle zeven kinderintensivecares zullen voldoende bedden overblijven voor kinderen."