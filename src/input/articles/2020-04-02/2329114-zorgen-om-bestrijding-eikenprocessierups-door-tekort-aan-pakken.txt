Door de coronacrisis is er mogelijk een tekort aan beschermende pakken voor bestrijders van de eikenprocessierups. De Vereniging van Hoveniers en Groenverzorgers (VHG) zegt tegen NRC dat er waarschijnlijk alleen voor de eerste weken genoeg beschermingspakken op voorraad zijn. Het Kenniscentrum Eikenprocessierups denkt dat de zorgen niet terecht zijn.
In de tweede helft van gaat het wegzuigen van de nesten van de eikenprocessierups weer beginnen. Marc Kusters van VHG zegt tegen de krant dat leveranciers van de pakken veel minder voorraad uit China krijgen. "En wat er binnenkomt, is bijna allemaal bestemd voor de zorg."
Omdat die pakken in de zorg zo hard nodig zijn, hebben onder meer gemeenten en ziekenhuizen ondernemers opgeroepen om hun beschermingsmateriaal af te staan. Hoeveel bestrijders hier gehoor aan hebben gegeven, is niet bekend.
Zonder beschermende pakken kunnen de nesten van de eikenprocessierups niet worden weggezogen, vanwege de brandharen die de beestjes loslaten. "Dat zou echt fout gaan", waarschuwt Kusters in de krant. Volgens hem is er wel een ander soort pak dat je kunt afspoelen en hergebruiken. Maar ook dat wordt in China gemaakt en is nu dus schaars.
"Iedereen die zich professioneel bezighoudt met het bestrijden van de eikenprocessierups en zich goed heeft voorbereid, heeft zijn spullen voor een groot deel gekregen", zegt Lars Rodrigues van leverancier Poel Bosbouw tegen de NOS.
"Ze kunnen eind mei een begin maken met het zuigen en hun mensen zo'n vier Ã  vijf weken optimaal beschermen." Daarna is onbekend hoe het er met de voorraden voor staat. Rodrigues zegt de afgelopen weken ook duizenden pakken aan de zorg te hebben geleverd.
Ook bioloog Arnold van Vliet van Wageningen University en het Kenniscentrum Eikenprocessierups vindt dat de bestrijders zich nog geen zorgen hoeven te maken.
Gemeenten proberen er met preventief bespuiten voor te zorgen dat er minder van de rupsen komen. "Er wordt bovenop gezeten hoe we het beheersbaar kunnen houden. Ik denk dat er nog geen enkele reden tot paniek is."
Vorig jaar zomer hadden veel meer mensen dan normaal last van de eikenprocessierups. In Overijssel, Noord-Brabant en Utrecht gingen 150 op de 100.000 mensen met jeuk naar de huisarts. Het landelijke gemiddelde in andere jaren is 20 op de 100.000.
Vooral eind juni en begin juli was de overlast groot. Mensen klaagden over jeuk, bultjes en rode plekken. Ook kregen tientallen mensen ernstige oogklachten door brandhaartjes van de eikenprocessierups.
De bestrijders hadden er vorig jaar hun handen vol aan: