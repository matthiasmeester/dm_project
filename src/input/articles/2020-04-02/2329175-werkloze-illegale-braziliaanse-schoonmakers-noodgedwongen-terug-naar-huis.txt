De coronacrisis treft mensen die illegaal in Nederland aan het werk zijn hard. Ze worden nauwelijks nog doorbetaald en er is geen vangnet voor ze. Hoe snel het kan gaan, zie je bijvoorbeeld bij de groep illegale Braziliaanse schoonmakers.
Sommigen besluiten nu al terug te keren naar hun land. Het Nederlands-Braziliaanse echtpaar Adwin van Dijke en Joquebede Mesquita Siqueira, van de organisatie Company of Friends, helpt hen daarbij.
Gisteren vertrokken veertien mensen, dankzij bemiddeling door deze organisatie, naar Brazilië. Drie minder dan gepland, omdat een moeder en haar twee kinderen inmiddels ziek zijn geworden. Vorige week vertrokken ook al zo'n vijftig Brazilianen.
Op één van de weinige vluchten die nog gaan, naar het Braziliaanse Sao Paolo, stapt ook Elisangela. Zij maakte schoon in huizen in de regio Eindhoven. Toen het virus kwam stopte ineens het werk.
"De mensen waren bang en ze wilden geen vreemden meer in huis", vertelt ze. Ze heeft geen werk meer en ze wil nu liever bij haar kinderen in Brazilië zijn. Ze is bang dat die ziek worden, want ook daar loert het gevaar van het coronavirus.
Elisangela vertelt op Schiphol over haar vertrek:
Joquebede Mesquita Siqueira vertelt dat Elisangela zeker niet de enige is. "Ze hebben geen werk en een kamer in Amsterdam kost 600 euro huur per maand. Dat kun je niet betalen als je geen inkomen hebt."
Het steekt haar dat deze mensen nergens naartoe kunnen en dat er ook geen steun van de overheid is. Maar ook opdrachtgevers willen hen niet doorbetalen. "We hebben deze mensen jarenlang geaccepteerd. We deden alsof ze niet bestonden. Maar ze waren allemaal hier; de kappers, de schoonmakers, de oppas, de bouwvakkers."
De klap voor veel mensen kwam afgelopen dinsdag, zag Sequeira. Toen maakte premier Rutte bekend dat de maatregelen nog zeker tot en met 28 april zouden duren. Tot dat moment hadden mensen nog hoop dat ze snel weer aan het werk konden.
Ook Josebi, een moeder met kinderen in Brazilië, gaat terug nu ze geen werk meer heeft en de huur niet meer kan betalen. Ze is van plan om niet meer terug te komen.
Natalia Robledo-Contreras, is voorzitter van MDW/FNV, de afdeling binnen vakbond FNV die gaat over buitenlandse huishoudelijke werkers. Contreras schat dat er 75.000 mensen zonder verblijfspapieren in Nederland huishoudelijk werk doen, vooral bij particulieren.
Terugkeer is volgens Robledo- Contreras vooral ingewikkeld voor slachtoffers van bijvoorbeeld mensenhandel. Die kunnen niet zomaar terug naar hun land van herkomst, omdat dat te gevaarlijk voor ze is.
De Brazillianen die nu terug naar huis kunnen doen dat in sommige gevallen met hulp van de IOM, de Internationale Organisatie voor Migratie. Die organisatie heeft sinds 7 maart 7 Brazilianen geholpen.
Bij de IOM kwamen bij het begin van de uitbraak in Nederland meer telefoontjes binnen van migranten en ook van gestrande reizigers. Zij zochten hulp bij tijdelijke opvang in Nederland en terugkeer naar hun land van herkomst. Inmiddels is dit afgenomen, omdat migranten elkaar informeren over de onmogelijkheden.
Volgens Eva Koornstra, van IOM, is vrijwillige terugkeer in veel gevallen nu zo goed als onmogelijk. "Er gaan nauwelijks vluchten, omdat landen de grens hebben gesloten of er andere restricties zijn. Hoewel de mogelijkheden op dit moment beperkt zijn blijven we in contact met onze doelgroep, zodat zodra vluchten weer mogelijk zijn we ze direct kunnen helpen."