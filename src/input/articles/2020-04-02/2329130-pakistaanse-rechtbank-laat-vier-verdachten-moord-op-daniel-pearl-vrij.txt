Een rechtbank in Pakistan heeft de doodstraf van de hoofdverdachte van de moord op de Amerikaanse journalist Daniel Pearl omgezet in zeven jaar cel. Aangezien deze Ahmed Omar Saeed Sheikh al achttien jaar vastzit, wordt hij naar verwachting snel op vrije voeten gesteld.
Daniel Pearl werd in januari 2002 in Pakistan ontvoerd en onthoofd. De daders gaven een video vrij waarop de moord tot in detail is te volgen. De in Groot-Brittannië geboren Ahmed Omar Saeed Sheikh gold als het brein achter de moord en werd daarvoor ter dood veroordeeld. Hij is in beroep gegaan, maar heeft dus achttien jaar op de uitkomst daarvan moeten wachten.
Volgens de rechter in Karachi is niet bewezen dat hij betrokken was bij de onthoofding van Pearl, hij krijgt alleen een straf voor de ontvoering van de journalist. Drie anderen die tot levenslang waren veroordeeld zijn in hoger beroep vrijgesproken.
Daniel Pearl was als correspondent van The Wall Street Journal bezig met verhalen over moslimextremisten in Pakistan in de nasleep van de aanslagen van 11 september 2001. Zo wilde hij uitzoeken of er een relatie was tussen fundamentalistische moslims en Richard C. Reid, die in december 2001 in een vliegtuig van Parijs naar Miami werd betrapt met explosieven in zijn schoenen. Dat leverde hem de bijnaam '' The Shoe Bomber' op.
Pearls ontvoerders eisten de vrijlating door de VS van Pakistaanse terrorismeverdachten en een betere behandeling van de gevangenen in de Amerikaanse marinebasis Guantánamo Bay op Cuba. Ze dreigden Pearl om te brengen en stuurden een foto van hem met een recente krant, terwijl er een geweer op zijn hoofd was gericht.
Nadat de 38-jarige Pearl was gedood werd zijn in stukken gesneden lichaam teruggevonden in de buurt van Karachi.
Journalisten die samenwerken onder de naam The Pearl Project hebben onderzoek gedaan naar de ontvoering van en moord op de journalist. Ze concludeerden dat degene die erachter zat de Pakistaanse terrorist Khalid Sheikh Mohammed is, die door de VS ook wordt gezien als het brein achter de aanslagen van 11 september.
Hij zit gevangen in Guantánamo Bay en komt begin volgend jaar voor een militaire rechtbank. Khalid Sheikh Mohammed heeft bekend dat hij verantwoordelijk was voor de dood van Daniel Pearl, maar het is onduidelijk in hoeverre die bekentenis is afgedwongen. Het staat vast dat de Pakistaan bij herhaling is gefolterd.