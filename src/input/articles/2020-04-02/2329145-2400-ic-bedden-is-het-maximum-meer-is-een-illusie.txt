In de Nederlandse ziekenhuizen is 2400 IC-bedden het maximum. Er zijn niet genoeg IC-verpleegkundigen om meer bedden aan te kunnen. Dat zegt Gerton Heyne, de voorzitter van beroepsvereniging V&VN van de verpleegkundigen tegen de NOS. "Er wordt nu maximaal ingezet om die 2400 mogelijk te maken. De indruk wekken dat dat nog meer kan worden is een verkeerd signaal."
Hij wijst erop dat het vak van IC-verpleegkundige niet alleen speciale vaardigheden vraagt waarvoor je moet worden opgeleid, maar ook mentaal zeer belastend is. Verplegend personeel van andere afdelingen komt nu eenvoudige taken van de IC-verpleegkundigen overnemen. Waar een verpleegkundige op de intensive care normaal twee patiënten onder zijn hoede heeft, worden dat er de komende tijd drie of zelfs vier.
De V&VN staat kritisch tegenover de roep uit de politiek om 3000 bedden, zoals die onder meer werd verwoord door PVV en PvdA. "Ik begrijp de vraag, er zijn veel zorgen in de samenleving en in de politiek", zegt Heyne. "Maar het komt op mij ook over als opbieden. Het is een illusie om te denken dat we dat kunnen realiseren." 
Minister De Jonge van Volksgezondheid wilde zich gisteren in een Kamerdebat ook niet vastleggen op een aantal IC-bedden:
Als er de komende weken meer vraag komt, zullen patiënten op de IC moeten worden geweigerd, waarschuwt Heyne. "Niet iedereen zal dan meer worden opgenomen op de IC en dat betekent het risico op overlijden. Maar je kunt niet tegen beter weten in het aantal bedden verhogen naar 3000. Dat is onverantwoord."
Ook vanuit de ziekenhuizen wordt kritisch gereageerd op de roep om meer IC-bedden. Bestuursvoorzitter Berden van het Elisabeth-TweeSteden Ziekenhuis in Tilburg zei in het radioprogramma 1op1 dat de maximale capaciteit naar verwachting over vijf dagen is bereikt. "Je kunt makkelijk roepen dat je 3000 bedden wil, maar dat is niet even naar de supermarkt lopen. De werkelijkheid is echt anders."
Berden wijst erop dat coronapatiënten vaak langere tijd op de IC liggen, en dat er ook plekken vrij moeten blijven voor patiënten die geen covid-19 hebben.