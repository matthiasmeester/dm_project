Het kabinet vraagt Nederlanders die met het vliegtuig uit de Verenigde Staten komen veertien dagen in thuisquarantaine te gaan. Vooral New York geldt als een brandhaard van coronabesmettingen.
Dezelfde oproep doet het kabinet aan mensen die met een repatriëringsvlucht naar Nederland komen uit landen vanwaar verder geen vluchten op Schiphol mogen landen. Dat geldt dan bijvoorbeeld voor Oostenrijk, Italië en Spanje.
Premier Rutte zei na afloop van corona-overleg tussen de meest betrokken ministers dat hij het liefst wil afspreken dat de Verenigde Staten zelf voor uitgaande vluchten "prechecks" gaan doen. Maar dat is nog niet rond en is volgens de premier ook technisch ingewikkeld.
Rutte riep de bevolking nog eens op het komend weekeinde ondanks het mooie weer zo veel mogelijk thuis te blijven en zich ook aan alle anders regels te houden: "Als je toch naar buiten gaat, zoek nooit plekken op waar veel mensen tegelijk dreigen samen te komen. Als je een frisse neus haalt, doe dat zoveel mogelijk in je eigen buurt en als je gaat winkelen, doe dat dan alleen. Houd altijd anderhalve meter afstand."
De premier benadrukte dat er wordt opgetreden tegen groepen van drie of meer die de anderhalve meter niet in acht nemen.
Rutte wil niet dat het weekend leidt tot een nieuwe piek in de coronabesmettingen. "Het is van enorm belang dat we ons niet alleen door de week, maar ook in de weekends aan de afspraken houden."
De premier sprak ook over het Paasweekeinde. Ook dan moeten Nederlanders zoveel mogelijk thuisblijven. Maar hij deed ook een oproep aan Duitsers en Belgen om met de Pasen niet naar Nederland te komen: "Bleib zu Hause; restez à la maison, blijf thuis." Rutte zei dat het grensverkeer met die landen al fors is teruggelopen.
Hij benadrukte dat veel vakantieparken in Nederland gesloten zijn en dat de voorzieningen minimaal zijn. Het blijft voorlopig bij deze oproep, maar als de komende tijd het aantal boekingen oploopt, komen er mogelijk nog nadere maatregelen.
Kijk hier welke oproepen het kabinet vandaag deed.
Na afloop van het beraad toonde minister De Jonge begrip voor de noodkreet van verpleegkundigen. De beroepsvereniging V & VN noemde 2400 IC-bedden vandaag het maximum. Volgens voorzitter Heyne is het een verkeerd signaal om in te zetten op meer.
De Jonge zei het signaal van de verpleegkundigen goed te begrijpen en hij erkende dat het om een grote krachtsinspanning gaat, maar hij voegde eraan toe dat het kabinet zich heeft voor te bereiden op "zwaar weer".
Dus ook na het bereiken van de 2400 bedden wil De Jonge kijken hoe er nog meer bij kunnen komen. "Maar het signaal van de verpleegkundigen dat we er niet te makkelijk over moeten denken en dat het iets met de kwaliteit doet, snappen we heel goed."
Minister De Jonge over het uitbreiden van het aantal IC-bedden: 