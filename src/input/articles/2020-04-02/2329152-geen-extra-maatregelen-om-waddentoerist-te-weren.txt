Voor de burgemeesters van de Waddeneilanden wordt het komend weekeinde spannend. Gaat het storm lopen als het kwik oploopt en de lente echt losbarst? Of houdt iedereen zich aan de oproep van premier Rutte om zo veel mogelijk thuis te blijven, en zo min mogelijk door het land te reizen?
In Heerenveen heeft de veiligheidsregio Fryslân vanmiddag besloten dat de toegangswegen naar de veerboten van Vlieland, Terschelling, Ameland en Schiermonnikoog niet worden afgesloten. Wel wordt in de gaten gehouden of het op de parkeerplaatsen bij de terminals niet te druk wordt. Texel valt onder een andere veiligheidsregio. Daar zijn nog geen afspraken gemaakt over mogelijke extra maatregelen.
Half maart riepen de burgemeesters van de Wadden toeristen al op om niet naar de eilanden te komen. Ze waren bang voor besmetting en vreesden niet genoeg hulp te kunnen bieden als bewoners ernstig ziek zouden worden.
Van de Waddeneilanden heeft alleen Texel tot nu toe coronapatiënten die in het ziekenhuis opgenomen zijn. Van de twee Texelse patiënten is er één inmiddels overleden. Van de andere eilanden is nog niemand met corona in het ziekenhuis opgenomen. 
Veel ondernemers in de toeristenbranche op de eilanden hebben begrip voor de oproep van de Waddenburgemeesters, blijkt uit een belronde. Eigenaar Johan Blok van De Vier dames op Schiermonnikoog zegt dat het dood- en doodstil is op het eiland. "Mensen nemen de oproep om niet naar de Wadden te komen serieus. Ik heb enkel annuleringen. Ik zie dat er een paar vakantiehuizen worden bewoond, maar voor de rest is er geen kip."
De eigenaar van Sier aan Zee op Ameland heeft al weken geen klanten. En terecht, zo vindt hij. "We zijn onmiddellijk dichtgegaan toen de overheid daar om vroeg. We willen met z'n allen dat virus onder de knie krijgen. Het algemeen belang gaat voor op het lokale belang."
Zijn collega van Hotel restaurant Nobel is iets genuanceerder. Hoewel ook zijn hotel dicht is, en hij alle reserveringen tot 29 april heeft geannuleerd, vindt hij dat huiseigenaren en caravanbezitters wel welkom zijn op het eiland. "Als je hier midden in de duinen in je tweede huis verblijft, kan je niets gebeuren. Zeker niet als je jezelf op straat en in de winkels houdt aan de richtlijnen van het RIVM", stelt Barend Nobel. Het is alleen een beetje saai, vertelt hij. "Ameland bruist niet nu alle restaurants en cafés dicht zijn."
De burgemeester van Ameland en ook veel eilanders zijn blij met die rust. Bewoners zijn bang dat met de toeristen ook het virus naar het eiland komt. Burgemeester Stoel roept toeristen daarom ook om op niet te komen. "Mensen neem uw verantwoordelijkheid."
Bij de plaatselijke VVV zijn ze niet erg gelukkig met deze oproep. Daar vinden ze dat toeristen die gezond zijn, kunnen komen. Ruimte om elkaar te ontwijken is er genoeg zegt de VVV op Ameland, en toeristen zijn er nu toch al nauwelijks.
Ineke van Gent, burgemeester van Schiermonnikoog en voorzitter van de vereniging van Waddenburgemeester, zegt die reactie te snappen. "Want dit is een groot economische drama voor de eilanden. Ik begrijp dat het wringt. Maar we hebben ook de verantwoordelijkheid om de volksgezondheid niet onnodig onder druk te zetten. Dus blijf thuis", zo zegt zij in het radioprogramma Nieuws en Co.