Ze had nu als stewardess in Peru moeten zitten. Met de hele KLM-crew uitrusten van een lange vlucht. Maar door de coronacrisis ligt de luchtvaart zo goed als stil en zit Laura ineens thuis. Om toch nuttig bezig te blijven heeft ze haar oude vrijwilligerswerk bij de Luisterlijn weer opgepakt. "De verhalen blijven mij bij, maar ik heb er geen last van. Hopelijk kan ik hiermee iets betekenen."
De Luisterlijn kan haar hulp op dit moment goed gebruiken. Door de crisis steeg het aantal telefoontjes met dertig procent tot zo'n 1200 gesprekken per dag. Het aantal chatsessies verdubbelde zelfs.
De organisatie is de afgelopen dagen overspoeld met hulp. Ruim 800 mensen meldden zich aan als vrijwilliger. De nieuwelingen moeten eerst nog een training volgen voordat ze aan de slag mogen.
De Luisterlijn is er voor mensen die behoefte hebben aan een vertrouwelijk gesprek. Het telefoonnummer 0900-0767 is dag en nacht bereikbaar, het hele jaar door.
De hulplijn, die is opgericht in Rotterdam, begon eind jaren 50 onder de naam SOS Telefonische Hulpdienst. In 2008 veranderde de naam in Sensoor en tien jaar later werd het de Luisterlijn.
Bij de Luisterlijn werken zo'n 1500 vrijwilligers die zijn getraind om moeilijke gesprekken te voeren.
Laura was gestopt bij de Luisterlijn omdat ze het niet kon combineren met haar werk. Omdat ze de training ooit al heeft gevolgd, kan ze nu meteen aan de slag. "Ik werk nu vanuit huis. Ik heb een telefoon van de Luisterlijn gekregen en spring bij op drukke momenten", vertelt ze. "Meestal help ik even in de ochtend en rond etenstijd. Dat zijn vaak drukke momenten. Voordat ik 's avonds ga slapen log ik ook nog even in om te kijken of het druk is."
Veel verhalen die ze hoort gaan over corona. "Mensen maken zich zorgen. Ze weten niet wat ze wel en niet mogen, ze zijn emotioneel omdat ze hun familie niet meer zien of ze zijn boos over de regels."
Laura ziet ook dat corona bestaande problemen uitvergroot. "Bellers zijn eenzaam of hebben relatieproblemen. Dat wordt nu alleen maar erger. Mensen krijgen paniekaanvallen, de muren komen op ze af en alles op de televisie is negatief. Als je al niet goed in je vel zit, dan raak je nu nog verder in de put."
Helpt relativeren
Laura hoort de verhalen aan en biedt een luisterend oor. "Afhankelijk wat mensen willen lees ik soms de regels van het RIVM nog eens met ze door of doen we samen ademhalingsoefeningen", vertelt ze. "De verhalen helpen mij te relativeren over mijn eigen situatie en geven ook voldoening."
Na de crisis hoopt ze zo snel mogelijk weer te gaan vliegen. "Maar ik wil het vrijwilligerswerk deze keer blijven doen. Ik ga uitzoeken hoe ik het kan combineren met mijn werk. Ik merk dat ik het fijn vind om te doen en dat ik het gemist heb."