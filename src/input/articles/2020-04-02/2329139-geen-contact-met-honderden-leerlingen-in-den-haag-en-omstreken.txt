Van honderden leerlingen die thuis les zouden moeten krijgen, is niet bekend waar ze zijn. Ze hebben geen contact meer met hun school. Alleen al in Den Haag en omgeving zijn bijna 400 leerlingen 'kwijt', blijkt uit een rondgang langs scholen door Omroep West.
"Ik maak mij zorgen om de ruim tweehonderd leerlingen met wie wij helemaal geen contact kunnen krijgen", zegt Ewald van Vliet van Lucas Onderwijs, waar 78 scholen uit Den Haag en omgeving onder vallen. Mogelijk is een aantal leerlingen met ouders mee naar het land van herkomst, bijvoorbeeld Polen of Bulgarije.
"Ruim tweehonderd is maar een klein percentage van alle leerlingen, maar elk kind is er een", zegt Van Vliet. Eerder deze week bleek al dat De Haagse Scholen, waar 52 scholen onder vallen, geen contact kreeg met 170 leerlingen.
"Ze nemen de telefoon niet op, ook hun ouders niet. Ze reageren gewoon niet", zegt Van Vliet.
De gemeente Den Haag is bekend met het probleem en heeft dagelijks contact met schoolbesturen. Een woordvoerder van Onderwijswethouder Hilbert Bredemeijer (CDA) laat weten dat aan alle scholen en schoolbesturen is gevraagd te zeggen hoeveel kinderen er buiten beeld zijn. De gemeente hoopt zo snel een goed beeld te hebben.
Als een kind buiten beeld raakt, probeert eerst de school contact te krijgen. Wanneer dat na meerdere keren proberen niet lukt, maakt de leerkracht een melding bij de gemeente bij de afdeling Leerplicht, laat de woordvoerder weten. "Wij gaan daarna ook bellen, brieven sturen in meerdere talen en langs de deur."
De woordvoerder benadrukt dat het beeld zorgwekkend is. "De klus waar we met z'n allen voor staan is om de leerlingen bij de les te krijgen, letterlijk."
Ook op andere plekken in het land is met sommige leerlingen geen contact. Cijfers daarvan zijn niet bekend.
Scholen maken zich niet alleen zorgen om kinderen met wie geen contact is. Omar Ramadan, voorzitter van het college van bestuur van Sophia Scholen uit Voorhout is bang dat kwetsbare leerlingen alleen maar meer achterstand oplopen, nu de scholen voorlopig niet open gaan. "Wij zien zowel kinderen voor wie het thuis onveilig is, als kinderen die, hoewel het thuis wel veilig is, niet aan onderwijs toekomen omdat ouders hen daarin niet weten te ondersteunen."
Kinderen die thuis te weinig begeleiding krijgen, mogen zo nu en dan wel naar school komen voor extra uitleg. Maar ook die situatie is niet ideaal. "Het komt bovenop het onderwijs op afstand aan al onze zevenduizend leerlingen."