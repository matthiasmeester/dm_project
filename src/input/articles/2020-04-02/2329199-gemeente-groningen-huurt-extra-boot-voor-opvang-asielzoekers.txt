De gemeente Groningen huurt een tweede boot waar asielzoekers tijdelijk onderdak krijgen. De boot die er nu ligt voldoet niet aan de corona-richtlijnen van het RIVM, meldt RTV Noord.
Op het schip, waar zo'n 200 uitgeprocedeerde asielzoekers wonen, leven de bewoners te dicht op elkaar. "Op dit moment verblijven veel bewoners met z'n tweeën op een eenpersoonskamer, waardoor de veilige afstand van anderhalve meter niet gegarandeerd kan worden. En dat is volgens het RIVM en de GGD niet verantwoord", zegt wethouder Glimina Chakor.
Een mogelijke uitbraak van het coronavirus kan volgens de gemeente serieuze gevolgen hebben."Volgens deskundigen bestaat het risico dat bij één besmetting een snelle verspreiding onder de bewoners plaatsvindt", zegt Chakor. "Gezien de kwetsbare doelgroep zou dat volgens medici vrijwel zeker tot slachtoffers leiden."
De tweede boot moet het gevaar beperken. Dat schip is inmiddels onderweg naar Groningen en komt naast de huidige boot te liggen. Het extra schip wordt in eerste instantie voor drie maanden gehuurd. De kosten - ruim 370.000 euro - worden vergoed door het Rijk.