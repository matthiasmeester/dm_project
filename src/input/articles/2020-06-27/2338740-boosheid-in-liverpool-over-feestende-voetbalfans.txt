Voetbalclub Liverpool veroordeelt supporters die na het behalen van het kampioenschap feest hebben gevierd en massaal de coronamaatregelen hebben genegeerd. Gisteravond gingen supporters voor de tweede achtereenvolgende avond de straat op om de eerste landstitel in dertig jaar te vieren.
Dat deden ze onder meer bij het Liver Building, dat deels eigendom is van de eigenaar van de rivaliserende voetbalclub Everton. Feestende fans schoten met vuurwerk naar het gebouw. De brandweer moest er aan te pas komen om een brandje op een balkon te blussen.
"Duizenden mensen hebben gisteren afstandsregels genegeerd en de volksgezondheid in gevaar gebracht", zeggen de politie en de voetbalclub Liverpool in een gezamenlijke verklaring. "Dit is onacceptabel." De club wil het kampioensfeest op een later tijdstip vieren, als dat zonder gezondheidsrisico's kan.
Burgemeester Anderson deed gisteren een vergeefse oproep aan de fans om thuis te blijven. "Covid-19 is nog steeds een groot gevaar en onze stad heeft al te veel mensen aan deze ziekte verloren", twitterde hij.
In Engeland mogen maximaal zes mensen bij elkaar komen. In Liverpool is dat teruggebracht tot twee. De politie heeft extra bevoegdheden gekregen om mensenmassa's uiteen te drijven.
Het Verenigd Koninkrijk is zwaar getroffen door het coronavirus. Er zijn al bijna 310.000 besmettingen geteld. Bijna 45.000 Britten zijn aan de gevolgen overleden.