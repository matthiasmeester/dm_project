Het Verenigd Koninkrijk gaat zijn quarantainemaatregel voor reizigers uit het buitenland schrappen voor een aantal landen. Verwacht wordt dat ook Nederland op die lijst staat.
Sinds 8 juni geldt de regel dat mensen die het Verenigd Koninkrijk binnenkomen twee weken in quarantaine moeten. Met ingang van 6 juli vervalt die maatregel voor mensen die aankomen uit landen die volgens de Britse regering een laag coronarisico hebben.
De lijst met landen wordt de komende week gepubliceerd. Volgens de BBC staan waarschijnlijk onder meer Italië, Nederland en Duitsland erop. Voor reizigers uit Portugal en Zweden wordt de verplichte quarantaineperiode naar verluidt nog gehandhaafd.
Ook het officiële advies aan Britten om alleen essentiële reizen te maken naar het buitenland wordt voor bepaalde landen versoepeld. Dat maakt het voor Britten makkelijker om hun zomervakantie in het buitenland te vieren.
De aankondigingen passen in het beleid van de Britse regering om de coronamaatregelen geleidelijk te versoepelen. Dat moet onder meer de economische klappen opvangen. Een groep Britse topmedici schreef daar deze week een brandbrief over aan het parlement: de versoepelingen zouden te vroeg komen.