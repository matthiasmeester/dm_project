Curaçaoënaars die in Nederland wonen volgen het nieuws over Curaçao op de voet. Ze zijn kritisch over de houding van Nederland en maken zich zorgen.
Stichting Ocan komt op voor de belangen van Caribische Nederlanders. Er komen veel verontrustende berichten binnen, zegt Ruben Severina namens de stichting. Hij denkt dat de onrust op Curaçao ook hier gevolgen zal hebben: "Wij denken dat er een hele stroom gaat komen van mensen uit Curaçao naar Nederland. Er is armoede en in zo'n geval trek je weg en naar daar waar het rijker is. In dit geval naar Nederland."
De economie van Curaçao is volledig ingestort, mede door de coronacrisis. Het eiland wil graag financiële steun, Nederland eist in ruil daarvoor onder meer bezuinigingen bij de ambtenaren. Severina vraagt zich af of die houding van Nederland houdbaar is: "Als de huidige Nederlandse voorwaarden worden doorgezet zullen veel mensen ontslagen worden. En nu al is er veel armoede. De helft leeft onder de armoedegrens."
Ook de 23-jarige Shaïrah Jacobino is kritisch over de Nederlandse voorwaarden voor coronasteun. Ze werd geboren op Curaçao, maar kwam vijf jaar geleden naar Nederland om te studeren en heeft veel familie op het eiland.
Ze vraagt zich af of dit het juiste moment is voor Nederland om bezuinigingen te eisen:
Severina hoopt dat de rust snel weer terugkeert op Curaçao: "Er moet kalmte komen, de brandstichting en plunderingen kunnen niet doorgaan, mensen moeten aan tafel gaan zitten en praten."
Maar tot het zover is wil de stichting zich inzetten voor de Curaçaoënaars die het eiland willen verlaten om naar Nederland te komen. "Wij willen voorbereid zijn als de stroom komt, want die stroom gaat komen."
De gevolmachtigd minister van Curaçao, Anthony Begina, zei eerder vandaag dat Nederland te weinig begrip toont voor de situatie waar het eiland in zit. "We hebben op Curaçao ook vakbonden, we hebben ook arbeidsovereenkomsten en een cao. Je moet die hervormingen wel goed kunnen voorbereiden en uitleggen, maar die tijd is ons niet gegund."
Vrijdag maakt het kabinet bekend of Curaçao verdere steun krijgt en zo ja welke.
Curaçao is een van de vier landen die horen bij het Koninkrijk der Nederlanden. Maar het eiland is autonoom en heeft dus een eigen regering. Het land is dus zelf verantwoordelijk voor bijvoorbeeld goed bestuur, onderwijs en het rechtssysteem. Maar als onderdeel van het Koninkrijk is wel afgesproken dat de landen elkaar helpen in tijd van nood.