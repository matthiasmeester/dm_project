Geen besloten bioscoopzalen met mogelijk slechte ventilatie, maar een romantische avond onder de sterren in de armen van je geliefde in de achterbak van je pick-up. Zo brengen meer en meer Amerikanen tegenwoordig hun vrije zomeravonden door.
"Doordat we zolang binnen hebben gezeten is dit een prachtige manier van uitgaan", zegt Patricia, die met haar vriendin is gekomen. "Bovendien voel ik me er toch ook een stuk veiliger bij, want je zit in je eigen auto, op afstand van anderen."
Vanwege het coronavirus zijn de gewone bioscopen in de meeste staten nog gesloten. En in verschillende staten in de VS zijn de coronamaatregelen juist weer aangescherpt nadat het aantal besmettingen fors was toegenomen. Onder meer in Texas, Arizona en Florida zijn de teugels aangehaald.
Meer en meer Amerikanen vinden hun avondje uit nu weer op een plek die in de jaren 70 in de vergetelheid raakte.
We bezochten een openluchtbioscoop die al bestaat sinds 14 juni 1956, Volgens de eigenaar rijden sommige mensen drie tot vier uur voor een bezoekje. 
"Sinds we na de lockdown weer open konden zijn we continu uitverkocht en zien we ook veel mensen die hier nooit eerder geweest", zegt Jim Kopp, eigenaar van de Family Drive In in Stephens City, Virginia. De drive-ins waren in de jaren 50 en 60 heel populair, toen grote open auto's als de Cadillacs en Chevy's net buiten de stad in de openluchtbioscopen voor de grote schermen parkeerden.
Maar toen de steden oprukten werd de grond te duur en verkochten veel drive-in-eigenaren hun vierkante kilometers aan grote shoppingmalls. "Op het hoogtepunt waren er door het hele land 4000, nu nog maar 305", zegt Jim.
Een bekende filmscene in een Drive In bioscoop komt uit Grease - John Travolta zingt over Sandy:
De drive-ins die het overleefden, zoals die van Jim, werden cultureel erfgoed en een niche; een ludieke bestemming voor bijvoorbeeld personeelsuitjes of kinderverjaardagen. Maar nu weet het grote publiek ze ook weer te vinden, al krijgen ze nog wel te maken met de nodige coronamaatregelen.
"Mensen bestellen hun eten via een app en als het klaar is krijgen ze een berichtje en mogen ze het 1 voor 1 komen ophalen", zegt Sarah, vanachter het afhaalvenster. De auto's staan ook verder uit elkaar en de geluidsinstallaties zijn ook afgesloten. Maar verder zijn de meeste mensen toch vooral opgelucht er even tussenuit te zijn.
Vooral de 9-jarige Cameron en haar vriendinnetje Ella: "We zijn allebei enig kind en na al die weken thuis kun je je ouders bijna niet meer uitstaan", zegt Cameron. "Bovendien hebben we Netflix nu wel uit, we wilden zo graag weer een film zien!", voegt Ella eraan toe.
Camerons moeder denkt dat de drive-ins hun heropleving verdienen. Niet alleen in corona-tijd, maar voorgoed: "Het is, zeker in de zomer, de leukste manier om een film te kijken. Ik was al 35 jaar niet meer geweest, maar krijg hier meteen nostalgische gevoelens bij."
Want dat is het wat veel volwassen bezoekers terug naar de drive-ins brengt; een combinatie van nostalgie en pandemievrees. En nog iets anders: "Het geeft een gevoel van eenheid, van samen iets delen. En na die schietpartijen in bioscopen durfde ik daar eigenlijk niet meer heen. Hier wel."
Eigenaar Jim Kopp ziet een opleving van de openluchtbioscopen natuurlijk ook wel zitten, zolang hij maar niet al te veel concurrentie krijgt: "Als ze me bellen met de vraag wat ervoor nodig is om een nieuwe te bouwen, kaats ik de vraag altijd terug, want goedkoop is het niet."