Uitgaansgelegenheden als nachtclubs en discotheken willen snellere versoepeling van de coronamaatregelen, anders vrezen ze voor hun voortbestaan. Het is de enige sector die nog geen versoepelingen van de maatregelen in het vooruitzicht heeft.
"Sinds maart hebben we totaal geen perspectief gekregen", zegt Aziz Yagoub, eigenaar van twee clubs in Rotterdam en organisator van festivals in de stad. "Je hebt met personeel en andere verplichtingen te maken als ondernemer. Hoe ga je dat voor elkaar krijgen als je niet weet wanneer iets mag of kan?"
Aziz Yagoub vertelt hoe clubs in coronatijd tóch open kunnen:
Op de coronapersconferentie van woensdag werden wederom versoepelingen aangekondigd voor verschillende sectoren. Over nachtclubs en discotheken zei premier Rutte dat er op 1 september "een nieuw weegmoment" komt.
De belangrijkste reden daarvoor is dat de anderhalvemetermaatregel op die plekken moeilijk na te leven is. Het versoepelen van maatregelen voor nachtclubs en discotheken leidde in Zuid-Korea eerder tot een nieuwe uitbraak. In de Portugese hoofdstad Lissabon liep het aantal besmettingen op na onder andere illegale feestjes.
"Daar hebben we van geleerd en wij willen het anders aanpakken. Maak het legaal in plaats van illegaal", aldus Yagoub. "We vragen van tevoren of iemand klachten heeft, er is een temperatuurcontrole en bij een eventuele besmettingshaard weten we direct wie gewaarschuwd moet worden, omdat iedereen van tevoren heeft gereserveerd."
Maar ondanks de voorzorgsmaatregelen van de uitgaansgelegenheden, is het de anderhalve meter afstand die besmetting kan voorkomen. "Maar wat onbegrijpelijk voor ons is, is dat die maatregel is losgelaten voor de trein, vliegen en sekswerkers. Wij hebben niet de luxe om, net als Ahoy of Ziggo Dome, anderhalve meter afstand te kunnen houden."
Ook Thys Boer van N8W8, de Rotterdamse ondernemersclub op het gebied van nachtleven, noemt het pijnlijk voor clubs in het NOS Radio 1 Journaal. "Het water staat ze absoluut aan de lippen. Als clubs het niet overleven, dan is dat kwalijk voor het nachtleven. Het nachtleven in de stad verbreedt het blikveld, het biedt de mogelijkheid om zorgen te vergeten, en sociale banden worden verstevigd. Bovendien worden er intieme momenten gecreëerd op de dansvloer. Dat is uniek."
Maar een discotheek inrichten op anderhalve meter, is niet mogelijk zegt Boer. "Dat is gewoon niet rendabel. Normaal zijn clubs gemiddeld twee dagen per week open, en dan moeten in korte tijd de vierkante meters terugverdiend worden. Maar ik hoor van ondernemers dat ze bereid zijn heel ver te gaan voor een druppel op een gloeiende plaat."
Boer wil dat er nagedacht wordt over alternatieven voor het nachtleven. "Ik heb niet het gevoel dat er voor het nachtleven tot nu toe alles is gedaan om mogelijkheden en kansen te onderzoeken."