In textielfabrieken in de Engelse stad Leicester werken duizenden mensen in moderne slavernij, zegt een Britse parlementariër tegen de nieuwssite Sky News. Het zou gaan om zo'n 10.000 mensen die ver onder het minimumloon en onder erbarmelijke omstandigheden kleding produceren voor grote webwinkels. 
Parlementslid Andrew Bridgen spreekt van een 'samenzwering van stilte' in de stad. Daardoor zouden fabriekseigenaren arbeiders jarenlang hebben kunnen uitbuiten. 
De misstanden in de textielsector worden bevestigd in een eveneens vandaag verschenen rapport van een Britse denktank en een anti-slavernijorganisatie. Daarin staat dat in heel Groot-Brittannië ten minste 100.000 mensen als moderne slaven worden misbruikt. Het gaat zowel om Britse als buitenlandse werknemers. 
Al tientallen jaren gaan er geruchten rond dat arbeiders zwaar worden onderbetaald in veel van de 1500 textielfabrieken in Leicester, meldt Sky News. Het minimumloon in het Verenigd Koninkrijk is 8,72 pond (omgerekend 9,65 euro) per uur. Maar in de fabrieken zouden werknemers die machines bedienen 3 pond per uur krijgen, voor mensen die kleding inpakken zou dat 2 pond zijn.
De nieuwssite sprak met meerdere werknemers van een textielfabriek:
De loco-burgemeester van Leicester, Adam Clarke, zegt al langer van de uitbuiting op de hoogte te zijn. "Het probleem is het gevolg van slechte regelgeving en -wetgeving en uitbuiting op elk niveau", zegt hij. 
De uitbuiting vindt niet alleen plaats in de textielfabrieken, maar ook op boerderijen en in bordelen, staat in het rapport It Still Happens Here over moderne slavernij. "Bijna tweehonderd jaar nadat Groot-Brittannië de slavernij officieel afschafte, worden er nog steeds mensen op grote schaal gebruikt als moderne slaven", schrijft de denktank.
Leicester was begin deze maand ook al in het nieuws door een verslag van een verslaggever van The Sunday Times die undercover werkte in een fabriek voor de Britse kledinggigant Boohoo. Hij verdiende naar eigen zeggen 3,50 pond per uur en de werkomstandigheden waren ondermaats. Verschillende grote webwinkels, waaronder Asos en Zalando, deden het merk vervolgens in de ban.
Volgens de Verenigde Naties werken wereldwijd meer dan 40 miljoen mensen in moderne slavernij. Het gaat voornamelijk om vrouwen, die worden gedwongen tot arbeid of prostitutie, of die tegen hun zin worden uitgehuwelijkt.