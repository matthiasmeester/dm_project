Strandpaviljoens mogen komende winter voor één keer blijven staan. Afbreken kost veel geld en die kosten hoeven ze nu niet te maken. Dat schrijven de ministers Van Nieuwenhuizen en Ollongren aan de Tweede Kamer. De strandtenten mogen niet openblijven voor gasten.
Het kabinet ziet de maatregel als een steuntje in de rug van de strandpaviljoenhouders. "Dit verkleint de kans dat ondernemers als gevolg van de coronamaatregelen in financiële problemen komen."
Koninklijke Horeca Nederland juicht de beslissing toe. "We zijn blij dat er naar ons geluisterd is, dit is van grote betekenis", zegt directeur Dirk Beljaarts. De kosten van het opbouwen en afbreken kunnen volgens hem oplopen tot 150.000 euro per jaar.
Alleen de hoofdgebouwen van de strandtenten mogen blijven staan, en de ondernemers blijven zelf aansprakelijk voor eventuele schade door bijvoorbeeld storm of vandalisme. "Dat hoort sowieso bij de bedrijfsvoering, dat is in de winter niet anders." De kosten van een verzekering voor de wintermaanden vallen in het niet bij de kosten van het opbouwen en afbreken, zegt Beljaarts.
Dat de strandpaviljoens in de winter niet open mogen blijven, heeft te maken met gemeentelijke bepalingen, zegt hij. "We hopen dat er in goede gesprekken onderling nog mogelijkheden zijn. Het is niet voor iedereen weggelegd, maar het zou voor sommigen een uitkomst kunnen zijn. Het is in ieder geval winst dat ze mogen blijven staan."