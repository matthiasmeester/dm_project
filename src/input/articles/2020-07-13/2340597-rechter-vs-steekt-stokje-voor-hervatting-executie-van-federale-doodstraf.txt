Een Amerikaanse federale rechtbank heeft de voltrekking van de doodstraf van vier veroordeelden in juli en augustus verboden. In het geval van Daniel Lewis Lee in de staat Indiana was dat minder dan zeven uur voordat zijn executie zou plaatsvinden.
De federale rechtbank in Washington vermoedt dat de veroordeelden gelijk zullen krijgen in hun verzet tegen het executiemiddel pentobarbital. Het gebruik van dat middel is mogelijk in strijd met het grondwettelijk verbod op "wrede en ongebruikelijke" bestraffingen.
Een medische deskundige die voor de terdoodveroordeelden als getuige optrad, zegt dat het middel hevige bloedingen in de longen kan veroorzaken, zodat iemand voordat hij het bewustzijn verliest het gevoel krijgt dat hij verdrinkt.
Om de beëindiging van hun leven minder gruwelijk te maken, hebben de terdoodveroordeelden het ministerie van Justitie gevraagd morfine of een ander verdovend middel aan de injectie met pentobarbital toe te voegen, of desnoods geëxecuteerd te worden door een vuurpeloton.
Het ministerie van Justitie gaat in beroep tegen de uitspraak, omdat de geplande data niet gemakkelijk kunnen worden veranderd. Zo heeft het uit veertig personen bestaande executieteam al uitgebreid getraind en zijn er voor hen hotelkamers geboekt.
De executie van Lee zou de eerste voltrekking van een door een federale rechtbank opgelegde doodstraf in zeventien jaar zijn. Doodstraffen opgelegd door regionale rechtbanken worden door een aantal staten wel uitgevoerd.
Onder de vorige president Obama werden 'federale' executies stilgelegd, omdat het ministerie van Justitie niet aan goed en pijnloos werkende middelen kon komen en omdat het draagvlak voor de doodstraf afnam.
President Trump besloot kort na zijn aantreden in 2017 dat de opgelegde straffen moesten worden voltrokken. Het ministerie van Justitie koos voor het middel pentobarbital. Het werd bij bedrijven ingekocht, soms zonder dat de leverancier wist waarvoor het zou worden gebruikt.
Daniel Lewis Lee kreeg de doodstraf voor de moord in 1996 op drie leden van een familie in Arkansas. Het jongste slachtoffer was een meisje van 8.
De executie van Lee stond voor vandaag gepland, die van twee andere terdoodveroordeelden later deze week, de vierde in augustus. In al deze gevallen gaat het om moorden waarbij een of meerdere kinderen werden omgebracht.