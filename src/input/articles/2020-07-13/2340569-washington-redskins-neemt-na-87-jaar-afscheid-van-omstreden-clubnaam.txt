De kogel is door de kerk bij Washington Redskins: de American-footballclub heeft bekendgemaakt na 87 jaar afscheid te nemen van de omstreden clubnaam en het logo. Over een nieuwe naam en logo wordt de komende tijd nagedacht.
Begin deze maand had Washington Redskins al "een grondige bezinning" op de clubnaam aangekondigd in het licht van het racismedebat in de Verenigde Staten.
De naam Redskins, roodhuiden, verwijst naar de oorspronkelijke bewoners van het Amerikaanse continent en wordt in de Verenigde Staten als kwetsend beschouwd.
De roep om naamsverandering klonk al tientallen jaren, maar eigenaar Dan Snyder heeft altijd gezegd er niet over te peinzen om afstand te doen van de naam Redskins.
Snyder veranderde echter van gedachten toen begin deze maand hoofdsponsor FedEx, voor een bedrag van 205 miljoen dollar ook naamgever van het stadion, de club verzocht om afstand te doen van de naam.
Vervolgens maakte Nike bekend alle Redskins-producten uit de online-winkel te verwijderen en riepen ook sponsoren Pepsi en Bank of America op tot actie.
De club werd in 1932 opgericht als Boston Braves door zakenman George Preston Marshall. Een jaar later werd de naam veranderd in Redskins, vier jaar later verhuisde de club naar Washington.
Washington Redskins was de laatste NFL-club die in 1962 Afro-Amerikaanse spelers toeliet, onder zware druk van de autoriteiten. Onlangs is de club begonnen met het verbreken van alle banden met Marshall, een aanhanger van raciale segregatie.
Zo is zijn naam verwijderd van de zogeheten Ring of Fame van de club en heeft de onderste ring van het stadion, die naar Marshall was vernoemd, nu de naam gekregen van de eerste zwarte speler van de Redskins, Bobby Mitchell.
De Redskins wonnen drie keer de Super Bowl, voor het laatst in 1991, maar zijn de laatste jaren weinig succesvol. De afgelopen 21 jaar wist de club zich slechts 5 keer te plaatsen voor de playoffs.
In navolging van Washington Redskins is ook honkbalclub Cleveland Indians aan het nadenken over een andere clubnaam. De club zei twee weken geleden te betwijfelen of het nog wel van deze tijd is om met een clubnaam naar de oorspronkelijke bewoners van Amerika te verwijzen.
Twee jaar geleden deed de MLB-club wel al het bekritiseerde logo, een karikaturale lachende indiaan, in de ban.