Restaurantketen La Place sluit als gevolg van de coronacrisis ruim een kwart van zijn filialen. Daarmee staan 440 banen op de tocht. Van de 80 vestigingen in Nederland gaan er 23 dicht. Daaronder zijn filialen langs snelwegen, maar ook in winkelcentra in binnensteden.
In De Telegraaf zegt financieel topman Ton van Veen van moederbedrijf Jumbo dat er geen ontslagen vallen, maar in een verklaring meldt het bedrijf "ernaar te streven" dat gedwongen ontslagen "zo veel mogelijk worden voorkomen".
Volgens een woordvoerder van Jumbo heeft La Place veel last van de coronacrisis. "De afgelopen maanden hebben we daarom hard gewerkt aan een doorontwikkeling van de La Place-formule en in de tweede helft van dit jaar zullen we een nieuwe generatie La Place lanceren", zegt zij. "Dat is gebaseerd op het uitgangspunt good food fast."
De 23 filialen die sluiten, zijn volgens haar onmogelijk rendabel te maken. De reorganisatie raakt 440 banen. "Voor de werkgelegenheid is het een voordeel dat we als La Place onder het huis Jumbo vallen", zegt La Place OR-voorzitter Cindy Colin. "Het herplaatsen is bovendien zowel voor mensen met een vast contract als een tijdelijk contract."
De restaurants van La Place zijn sinds begin 2016 eigendom van Jumbo. De supermarktketen nam het bedrijf over van warenhuis V&D, dat kort daarvoor failliet was gegaan.
La Place gold als zeer rendabel, maar de coronacrisis heeft het bedrijf in de rode cijfers geduwd. Maandelijks wordt volgens financieel topman Van Veen 6 tot 7 miljoen euro verlies geleden; meer dan de helft van de vestigingen is nog steeds dicht. De filialen die blijven moeten in september allemaal weer open zijn.