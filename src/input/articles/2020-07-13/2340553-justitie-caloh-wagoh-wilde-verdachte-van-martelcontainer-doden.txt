Het Openbaar Ministerie denkt dat Caloh Wagoh-kopstuk Delano R. achter een moordpoging zit op de onlangs opgepakte sportschoolhouder Robin van O. uit Utrecht. Die wordt in verband gebracht met de onlangs aangetroffen martelcontainers in Wouwse Plantage.
Volgens justitie heeft de 50-jarige R. tussen februari 2017 en januari 2018 voorbereidingshandelingen getroffen om Van O. te laten liquideren. De sportschoolhouder werd vorige maand opgepakt, zo meldden meerdere media. Zijn zaak werd meerdere keren beschoten.
Het kopstuk van de motorclub staat met negentien anderen terecht in het zogenoemde Eris-proces. Zestien verdachten hebben inmiddels een tenlastelegging ontvangen. Het Openbaar Ministerie zegt dat zij samen een criminele organisatie vormden met als doel geld verdienen door het plegen van liquidaties. De zaak draait om elf moordopdrachten. Vijf daarvan zijn ook gelukt.
De politie deelde afgelopen week deze beelden van de martelcontainers:
Volgens het OM was de motorclub een goed geoliede machine. Communicatie verliep bijvoorbeeld via versleutelde telefoons en wapens werden verstopt. Ook zegt het OM dat vluchtauto's op verschillende plaatsen werden geparkeerd en in brand werden gestoken.
Uit chatgesprekken blijkt volgens het OM dat Caloh Wagoh op professionele wijze "dood op bestelling op afstand" aanbod.
De belangrijkste klant van de motorclub zou de in december opgepakte Ridouan Taghi zijn. Hij wordt vervolgd in een ander proces dat gaat over een reeks criminele afrekeningen, Marengo. Het OM moet nog besluiten of Taghi ook in dit proces wordt vervolgd.
Delano R. is medeoprichter van Caloh Wagoh. Hij werkte mee aan een programma van RTL ten tijde van zijn arrestatie in 2018. Toen hij werd opgepakt, is het project direct stilgelegd.
Lees meer over dit proces in deze special van NOS op 3.