Het terugtrekkende ijs op de Mont Blanc heeft kranten blootgelegd die vermoedelijk aan boord waren van een Indiaas vliegtuig dat daar in 1966 neerstortte, schrijft The Guardian.
Een aantal exemplaren van onder meer de Indiase kranten de National Herald en de Economic Times van 20 januari 1966, kwamen aan de oppervlakte. Vier dagen na die datum, op 24 januari 1966, stortte de Boeing 707 van Air India neer. Alle 117 inzittenden kwamen daarbij om het leven.
Op de voorpagina van de kranten staat dat Indira Gandhi de eerste vrouwelijke premier wordt van het land. Uiteindelijk regeerde ze van 1966 tot oktober 1984, toen ze om het leven werd gebracht, met een onderbreking tussen 1977 en 1980.
De kranten werden afgelopen week gevonden door de eigenaar van Cabane du Cerro, een afgelegen restaurant op 1350 meter hoogte in de buurt van het Franse skioord Chamonix. Eerder besteedden Franse lokale media aandacht aan de bijzondere vondst. "Ze zijn nog aan het drogen, maar verkeren in goede staat", zei eigenaar Timothee Mottin. "Ze zijn leesbaar."
Zijn restaurant ligt op zo'n 45 minuten lopen van de Bossons-gletsjer, waar het vliegtuig neerstortte. Volgens Mottin deed hij de ontdekking precies op het goede moment, omdat het ijs op de plek waar hij de kranten vond pas net was gesmolten. Was hij iets later gekomen, dan was er van de kranten waarschijnlijk weinig overgebleven.
Mottin gaat de kranten tentoonstellen in zijn restaurant, waar hij meerdere items die toebehoorden aan de rampvlucht heeft opgehangen. Dat doet hij liever dan ze "ergens te verstoppen en vervolgens te verkopen", iets waar sommige bergbeklimmers volgens hem geld mee proberen te verdienen.
Decennia na dato worden in het gebied nog altijd bijzondere vondsten gedaan. Zo werd in 2013 een doosje met edelstenen gevonden met een waarde tussen de 128.000 en 243.000 euro. Ook dat doosje lijkt afkomstig uit het Indiase toestel. 
Ook werden recent menselijke resten gevonden die in verband worden gebracht met de rampvlucht. In 2017 werden in het gebied nog lichaamsdelen en onderdelen van een motor gevonden.