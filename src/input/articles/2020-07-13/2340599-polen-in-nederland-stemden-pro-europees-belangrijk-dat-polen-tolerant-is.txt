In Polen won de zittende president, de conservatief Duda, een spannende verkiezingsrace met 51 procent van de stemmen. Maar in Nederland klonk onder Polen een heel ander geluid: 83 procent koos voor diens pro-Europese uitdager Rafal Trzaskowski.
De verkiezingen leven enorm onder de Polen in Nederland. Een recordaantal bracht zijn stem uit, ruim 20.000. "In vergelijking met de vorige verkiezingen is dit veel", zegt Lukasz Koterba van de Poolse nieuwswebsite over Nederland Niedziela. "Maar nog steeds is het eigenlijk maar zo'n 10 procent van alle Polen in Nederland, een kleine groep."
Wat opvalt is dat Trzaskowski in bijna alle westerse landen waar Polen kunnen stemmen, heeft gewonnen. "De nieuwe Poolse migranten van de laatste tien Ã  vijftien jaar zijn meer pro-Europa en hechten meer belang aan open grenzen", zegt Koterba. "Daarom stemmen ze meer op een pro-EU kandidaat."
De 22-jarige student Dominik Morawiak, die in Zaltbommel woont, twijfelde of hij zou gaan stemmen. "Ik wilde het aan de mensen in het land zelf overlaten", zegt hij. "Maar toen president Duda openlijk lhbti'ers begon aan te vallen, kwetste mij dat persoonlijk."
Het tegengaan van de zogenoemde 'homo-ideologie' was een speerpunt in de campagne van Duda. De president verklaarde dat "de lhbti-ideologie gevaarlijker is dan het communisme". Hij ziet lhbti'ers als "een bedreiging voor de Poolse waarden".
Daarom stemde Dominik op tegenstander Trzaskowski, die als burgemeester van Warschau juist de hoop uitsprak ooit als eerste een homopaar in de echt te verbinden. "Dat heeft mij over de streep getrokken om mijn stem op Trzaskowski uit te brengen", zegt Dominik. "Ik vind het belangrijk dat Polen een open en tolerant land is, ook omdat ik zelf tot de lhbti-gemeenschap behoor. Met mijn stem wil ik solidariteit tonen met die gemeenschap in Polen."
Een Poolse Nederlander, die niet bij naam genoemd wil worden omdat het uiten van politieke voorkeur onder zijn landgenoten gevoelig ligt, denkt dat het beter is om in tijden van crisis de regering te houden zoals hij is. Daarom stemde hij op Duda.
"Gezien de situatie rond de pandemie en de economische crisis lijkt het mij van belang om goede orde te houden", zegt hij. "In het verleden is gebleken dat samenwerken vanuit een andere samenstelling heel moeilijk was, dat partijen elkaar gingen tegenwerken. Een goede samenwerking tussen de regering en de president is noodzakelijk om Polen uit de crisis te helpen."
Ook ziet deze Poolse Nederlander dat zijn land er in de afgelopen jaren economisch flink op vooruit is gegaan. "Dingen die voor ons heel normaal zijn, zoals kinderbijslag, huurtoeslag en zorgtoeslag, dat bestond in Polen niet. Nu wel. De levensstandaard van veel mensen is echt beter geworden. De regering heeft goed werk geleverd."
Over de anti-homocampagne van Duda, zegt hij: "Dat is een punt waar je het niet mee eens hoeft te zijn en daarom is er voor mij ook geen ideale kandidaat. Deze zaken spelen absoluut mee, maar voor mij waren andere punten toch belangrijker om op hem te stemmen."