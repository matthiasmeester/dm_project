Bij de Duitse plaats Oppenau in het Zwarte Woud is een grote zoekactie aan de gang naar een 31-jarige man. Het gaat om iemand zonder vaste woon-of verblijfplaats, meldt de politie.
Politieagenten wilden de man gisterochtend controleren toen ze hem bij een hut aan de rand van een bos aantroffen. Eerst werkte hij mee, maar plotseling trok hij een wapen en wist de vier agenten hun pistolen afhandig te maken. Daarna verdween hij het bos in. De man draagt camouflagekleding, wat het zoeken bemoeilijkt.
De verdachte, die door de krant Bild 'der Wald-Rambo' wordt genoemd, is een bekende verschijning in Oppenau en ook een bekende van de politie; hij kwam meerdere malen met justitie in aanraking, onder meer voor het bezit van een mes, pijl en boog en een pistool.
De politie gaat ervan uit dat hij de bossen rond Oppenau zeer goed kent. Er wordt met honden en een helikopter naar hem gezocht. Straten zijn afgesloten. De politie roept inwoners van Oppenau op zo veel mogelijk binnen te blijven. De scholen en kinderdagverblijven zijn vandaag dicht en mogelijk morgen ook.
'Wald-Rambo' verwijst naar de Amerikaanse actiefilm First Blood uit 1982. Sylvester Stallone speelt daarin een Vietnam-veteraan die in conflict komt met de politie. Hij ontsnapt en verstopt zich in de bossen, waarna een klopjacht op hem begint.