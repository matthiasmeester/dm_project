De politie heeft Europol ingeschakeld om rondtrekkende criminelen op te sporen die het voorzien hebben op dure agrarische gps-systemen. Sinds april vorig jaar zijn er bij de politie ruim 200 van die diefstallen gemeld. Voor die tijd werden de apparaten veel minder vaak gestolen. In juni werden er opvallend veel gps-systemen uit tractoren gehaald: het ging om 30 diefstallen.
Gps-apparatuur is er niet om boeren de weg te wijzen zoals in een auto. De apparaten weten bijvoorbeeld tot op de centimeter nauwkeurig waar machines moeten inzaaien, of hoeveel mest er al op het land ligt en waar er nog wat bij kan. De systemen kosten vaak tienduizenden euro's. Criminelen stelen ze en verkopen ze door.
In het hele land zijn de dieven actief, maar vooral Flevoland is populair, meldt Omroep Flevoland. "Ik vermoed dat dat is omdat de boerderijen daar nogal afgelegen liggen en groot van omvang zijn. Ook zijn er op een erf vaak meerdere tractoren met van die systemen", zegt Ed Kraszewski van de Landelijke Eenheid. "De dieven zijn opportunistisch. Ze gaan daarheen waar het meest te halen is en waar het makkelijk is. Kennelijk is dat vooral Flevoland. Maar het gebeurt overal."
De criminelen worden mobiele bandieten genoemd, omdat ze rondreizen. En dat doen ze niet alleen binnen Nederland, vermoedt de Nederlandse politie. Daarom is er contact gezocht met Europol. Uit gesprekken met de politie in het buitenland bleek dat ook in Frankrijk, Duitsland en Engeland gps-systemen worden gestolen.
Europol is een samenwerkingsverband van de politiediensten van de Europese Unie. De organisatie zorgt onder meer voor informatie-uitwisseling tussen de politiediensten in de verschillende landen.
Vaak zijn de 'mobiele bandieten' moeilijk te vinden. "We hebben wel dna, voetsporen of vingerafdrukken, maar we weten niet van wie ze zijn." Door de samenwerking met Europol kunnen vingerafdrukken die bijvoorbeeld op een plaats delict in Engeland zijn gevonden, vergeleken worden met vingerafdrukken in Nederland. Zo worden criminelen mogelijk makkelijker gevonden.
Politiewoordvoerder Kraszewski raadt boeren aan alert te zijn op mensen die langsrijden en zich verdacht gedragen. "We denken dat mobiele bandieten altijd voorverkenning doen overdag. Let goed op voertuigen die normaal niet langskomen. We weten dat de dieven gebruikmaken van huurauto's met een Nederlands kenteken. Ze wisselen snel van auto."
De politie adviseert dure gps-systemen 's avonds op te ruimen. Het liefst achter slot en grendel. Boeren kunnen het beste ook camera's ophangen en lampen met een bewegingsmelder. Als dieven zien dat er bewaking is, is de kans kleiner dat ze daar toeslaan, zegt de politie.
NOS op 3 maakte eerder een video over diefstallen van dure apparaten bij boerenbedrijven: