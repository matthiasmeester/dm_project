Sinds 1 juli zijn er meer mensen welkom in de horeca, mits de gasten genoeg afstand houden en iedereen een vaste zitplaats heeft. Maar met name in cafés blijkt het moeilijk om die regels te handhaven.
"Een aantal veiligheidsregio's zag dit weekend dat het te druk was in de horeca", zegt een woordvoerder van het Veiligheidsberaad, het samenwerkingsverband van de 25 veiligheidsregio's. "Het is een aandachtspunt voor ons: hoe later het wordt en hoe meer er gedronken wordt, hoe lastiger het is voor mensen om zich aan de richtlijn van anderhalve meter te houden."
RTV Noord nam vrijdag de proef op de som in Groningen en zag twee bomvolle cafés, waar bezoekers nauwelijks de andere kant van het pand konden bereiken. Ook op sociale media laten mensen weten dat ze de kroegen weer vol zien lopen.
Veiligheidsregio's en gemeenten hebben afgesproken dat de horecaondernemers en klanten in eerste instantie zelf verantwoordelijk zijn voor het handhaven van de regels. Mochten cafés stelselmatig de regels overtreden, dan zullen de gemeenten ingrijpen. "We zien dat veel ondernemers zich aan de maatregelen houden en klanten aanspreken als dat nodig is, maar de naleving van de anderhalve meter afstand in de horeca is wel een uitdaging, vooral later op de avond."
Burgemeester Schuiling van Groningen zegt dat er in zijn stad al een aantal boetes zijn uitgedeeld, maar bij de meeste ondernemers blijft het bij een waarschuwing. "Niemand wil, zoals in Leer, als bron van besmetting fungeren." In die Duitse plaats raakten veel mensen besmet na een drukbezocht feest in een restaurant.
Marcel Levee, eigenaar van één van de zaken waar RTV Noord langsging, zegt dat het moeilijk is om de regels te handhaven. "Zeker als het publiek massaal niet meewerkt, dan ga je op een gegeven moment nat. Of je moet met een leger portiers gaan werken, maar financieel zitten we al moeilijk, dus dit overkomt je af en toe helaas."
Wel zegt hij dat de volle kroeg van vrijdag een exces was. "We doen ons best. Het publiek is moeilijk te temmen, en daarin proberen we onze weg te vinden."
Een bedrijfsleider van een horecagelegenheid in Groningen pleit voor afschaffing van de anderhalve meter in de horeca of dat mensen uit kwetsbare groepen de horeca niet bezoeken als ze bang zijn:
Ook Laurens Meyer, eigenaar van café De Drie Gezusters in Groningen, probeert zich in zijn zaak zo goed en zo kwaad als het kan aan de regels te houden. "Maar je merkt wel dat het publiek er helemaal klaar mee is. Men zegt: we hebben hier in Groningen nooit corona gehad, dus waarom al dit gedoe?"
Meyer heeft alle begrip voor horecaondernemers die het minder nauw nemen met de regels. "Bij ons is de zaak groot genoeg, en dan gaat het allemaal nog wel", vertelt hij. "Maar voor kleinere zaken is dit natuurlijk een compleet onmogelijk iets. Dit is gewoon die zaken ter dood veroordelen."
Meyer denkt dat ook zijn onderneming het lastiger krijgt zodra het buiten kouder wordt. "Dan krijg je veel meer mensen die naar binnen willen, en gaat het voor ons ook een probleem worden", legt hij uit. "Maar ik ga ervan uit dat we tegen die tijd wel weer terug gaan naar normaal."
Vanavond om 19.00 uur komen de veiligheidsregio's bij elkaar voor het laatste gezamenlijk overleg voor de zomervakantie. Mogelijk zullen ze ook de problemen rond de handhaving van de coronamaatregelen in cafés bespreken.
Wat zijn de regels in de horeca?