Een 31-jarige man uit Almere die schrijver en tv-maker Özcan Akyol met de dood bedreigde, heeft een taakstraf van twintig uur opgelegd gekregen. Op Twitter schreef Willem R. op een avond in 2018 in meerdere berichten dat hij Akyol en zijn familie zou vermoorden. Ook twitterde R. dat hij de toen 2-jarige dochter van Akyol zou verkrachten.
De schrijver deed aangifte en na onderzoek werd een paar maanden later Willem R. aangehouden. De man ontkende aanvankelijk, maar in een tweede verhoor gaf hij toe de berichten te hebben verstuurd. Al kan hij het zich niet meer herinneren, zei hij tegen de politierechter. Op een feestje zou hij veel gedronken hebben. Vervolgens schreef hij de teksten. "Ik besef dat dit niet kan. Dat had ik de heer Akyol graag persoonlijk gezegd."
De man opereerde via een anoniem Twitteraccount. Om achter zijn gegevens te komen, deed de Nederlandse recherche een rechtshulpverzoek in de Verenigde Staten bij Twitter. Zo kon de identiteit van de Almeerder achterhaald worden.
De berichten kwamen hard aan bij Akyol, bleek uit een brief van hem aan de rechter. "De verdachte is in deze zaak alle grenzen te buiten gegaan", schreef hij. "Meneer staat symbool voor een groeiende groep mensen die zich niet realiseert wat deze uitingen doen met de mensen op wie ze het hebben gemunt."
De officier van justitie noemde de berichten schokkend en ronduit walgelijk. Er werd een taakstraf van zestig uur geëist, waarvan de helft voorwaardelijk. Volgens het OM bedreigde R. bewust een journalist. De advocaat van R. benadrukte dat de schrijver en tv-maker niet voor haar cliënt hoeft te vrezen. De rechter kwam lager uit dan de geëiste straf omdat volgens haar niet bewezen is dat R. wist wat het werk van Akyol inhoudt.
Akyol wordt vaker online bedreigd, beledigd en gediscrimineerd. Dat gebeurt veelal door mensen die zich verschuilen achter anonieme accounts. Vorig jaar kreeg een man uit Amersfoort vier dagen cel opgelegd na het herhaaldelijk beledigen van de schrijver via Facebook.