Opnieuw is het coronavirus vastgesteld bij een nertsenbedrijf. Op de fokkerij in de Brabantse plaats Landhorst worden alle nertsen zo snel mogelijk geruimd.
Het is het achttiende bedrijf waar het virus is geconstateerd. Op de zeventien andere zijn alle dieren al gedood. Ministers De Jonge (Volksgezondheid) en Schouten (Landbouw) hebben tot de ruimingen besloten, omdat het virus op pelsdierhouderijen langdurig kan blijven circuleren en een risico kan vormen voor de gezondheid van zowel mensen als dieren. Op een paar nertsenboerderijen zijn mensen besmet geraakt.
Er bestaat al enige tijd een landelijk vervoersverbod voor nertsen. Ook gelden een bezoekersverbod in stallen en een strikt hygiëneprotocol. Het kabinet werkt nog aan een 'stoppersregeling' waarmee nertsenfokkers hun bedrijf vrijwillig kunnen beëindigen.
De Tweede Kamer wil het liefst voor het eind van het jaar helemaal van de nertsenbedrijven af, maar het kabinet onderzoekt dat nog. Het is in elk geval zeker dat nertsenfokkerijen vanaf 2024 verboden zijn.