Na een groot verkeersinfarct in de namiddag in Deventer, hebben boeren ook afgelopen avond nog op enkele wegen actiegevoerd.
Zo begon rond 20.30 uur een protest op de A2 bij Liempde in Noord-Brabant. Tientallen trekkers reden langzaam over de weg en dat leidde tot flinke vertraging. De weg was tot 22.30 uur dicht tussen Best en Boxtel. Een andere groep boeren blokkeerde tot middernacht de A2 bij Ittervoort, in Midden-Limburg.
In Groningen zette de politie een weg af om te voorkomen dat betogers de binnenstad inrijden. Daarop gingen de trekkers richting Adorp, ten noorden van de stad Groningen. Later op de avond mochten de boeren alsnog de stad inrijden, maar moesten ze zich wel aan een afgesproken route houden, meldt RTV Noord. Het centrum kwamen ze niet in.
In Beilen in Drenthe hebben boeren rond middernacht een distributiecentrum van Jumbo kort geblokkeerd met tractoren. Eén boer is aangehouden voor het rijden onder invloed.
Het grootste boerenprotest was vanmiddag op de A1 bij Deventer en Holten. Boeren blokkeerden de weg urenlang in beide richtingen. Ook op omleidingsroutes was protest, waardoor het muurvast stond. Rond 18.00 uur vertrokken de betogers en kwam het verkeer langzaam op gang.
In overleg met de politie was op de A1 in beide richtingen een rijstrook vrijgemaakt, zodat hulpdiensten erlangs konden. De politie zegt dat gegevens van betogers zijn genoteerd en dat mensen die in overtreding waren achteraf een boete krijgen.
Volgens een van de boeren was de politie niet voorbereid op de actie:
De agrariërs zijn tegen het veevoerbeleid van minister Schouten. De uitstoot van stikstof moet omlaag en dat kan volgens de minister door minder eiwitrijk veevoer. Boeren spreken van dierenmishandeling en zeggen dat koeien minder goed groeien door over te gaan op minder eiwitten. In meerdere plaatsen in het land doen ze aangifte tegen de minister.
Ook D66-Kamerlid Tjeerd de Groot is naar de politie gestapt, maar dan vanwege bedreigingen uit de hoek van boeren. De landbouwdeskundige van de partij heeft aangifte gedaan van doodsbedreigingen. De Groot zei vorig jaar dat de veestapel in Nederland gehalveerd zou moeten worden om de uitstoot van stikstof te verminderen. De uitspraak was voor boeren destijds een van de aanleidingen om te protesteren.
Het Reformatorisch Dagblad keek onlangs in de besloten Facebookgroep van boerengroep Farmers Defense Force. "Dit ongedierte moet je uitroeien, en voor deze wolf in schaapskleren is geen afschotvergunning nodig, gewoon een propje lood geven", zegt een van de groepsleden over De Groot.
"U hoeft het niet eens met mij te zijn. U mag me beledigen (al mag u het natuurlijk ook vriendelijk met me oneens zijn), maar bij het met de dood bedreigen trekken wij een streep!", schrijft De Groot op Twitter.
Premier Rutte wil niet op deze zaak ingaan, maar zegt wel dat bedreigingen in algemene zin onacceptabel zijn. "Iemand die politici bedreigt, is geen gesprekspartner", zegt Rutte.
Boeren voeren sinds gisteravond wilde acties tegen de plannen van minister Schouten. Eerder vandaag waren er op het Malieveld in Den Haag vijftig à zestig boeren te vinden.
Vanochtend vroeg waren er al twee jonge boeren op het veld in Den Haag te vinden: