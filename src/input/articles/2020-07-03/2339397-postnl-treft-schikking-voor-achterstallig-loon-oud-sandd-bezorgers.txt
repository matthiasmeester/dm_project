Zo'n 8500 oud-bezorgers van het voormalige postbedrijf Sandd worden alsnog gecompenseerd voor gewerkte uren die nooit zijn uitbetaald. PostNL, dat Sandd vorig jaar heeft overgenomen, heeft een schikking van enkele miljoenen euro's getroffen met vakbond FNV. Afgesproken is dat alle postbezorgers die op 22 oktober 2019 in dienst waren van Sandd anderhalf maandsalaris krijgen uitbetaald.
De strijd tegen de onderbetaling door Sandd heeft jaren geduurd. Het bedrijf stelde zelf vast hoeveel tijd bezorgers nodig zouden hebben om de post te bezorgen en betaalde hen overeenkomstig. In de praktijk hadden de bezorgers meer uren nodig om hun werk te doen, maar die werden niet door Sandd geregistreerd - hoewel het bedrijf dat wettelijk verplicht is - en niet uitbetaald.
De inspectie SZW legde het bedrijf vorig jaar oktober een boete van 289.000 euro op vanwege de onderbetaling en het ontbreken van een urenregistratie. De FNV besloot tegelijkertijd een collectieve claim bij het bedrijf in te dienen om het achterstallige loon uit te laten betalen. Na de overname heeft PostNL met de schikking "voor de koninklijke weg gekozen", zegt de vakbond nu.