Een man van 32 uit Rotterdam wordt verdacht van het bestellen van sterke drank en etenswaren ter waarde van ruim een ton, zonder daarvoor te betalen. Hij deed zich voor als directeur van een oliemaatschappij, terwijl hij daar in werkelijkheid callcentermedewerker was.
Hij liet een cateraar grote hoeveelheden maaltijden en drank leveren, die hij vervolgens doorverkocht of weggaf. Ook zou hij de cateraar hebben beloofd dat die een restaurant in het pand van de oliemaatschappij mocht openen.
Hij toonde volgens de regionale omroep Rijnmond een vervalste huurovereenkomst en probeerde een borgsom van de cateraar te krijgen, onder meer door hem een tankpas te beloven. Toen de Rotterdammer bleef verzuimen de rekeningen te betalen, deed de cateraar aangifte.
De man heeft voor de rechtbank bekend. Hij zegt dat hij in de schulden zit en geen andere mogelijkheid zag om aan geld te komen. Het Openbaar Ministerie verwijt hem misbruik van vertrouwen van de cateraar. "Die heeft hij met mooie praatjes en loze beloften om de tuin weten te leiden en keer op keer bedrogen."
Het OM eist dat de Rotterdammer ruim 100.000 euro terugbetaalt en zestien maanden de cel in gaat. De rechter doet over twee weken uitspraak.