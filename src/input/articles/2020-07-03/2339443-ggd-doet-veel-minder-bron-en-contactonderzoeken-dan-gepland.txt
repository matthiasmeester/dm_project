Door het lage aantal besmettingen in Nederland worden er veel minder bron- en contactonderzoeken uitgevoerd dan waar de GGD vanuit is gegaan. Slechts 4 procent van de maximale capaciteit wordt gebruikt.
Uit cijfers die koepelorganisatie GGD GHOR Nederland vandaag publiceerde blijkt dat er in de afgelopen twee weken minder dan 100 bron- en contactonderzoeken per dag zijn uitgevoerd. In de eerste weken van juni en in mei ging het nog om 300 onderzoeken per dag.
De GGD ging in zijn opschalingsplan uit van een veelvoud aan bron- en contactonderzoeken. Afhankelijk van hoeveel mensen positief zouden zijn bij een test is tot 1 september rekening gehouden met minimaal 600 en maximaal 2400 onderzoeken per dag.
Om de kennis van de speciaal opgeleide bron- en contactonderzoekers niet te verliezen gaat de GGD nu minder nieuwe mensen opleiden. "Anders zitten er straks gewoon teveel mensen duimen te draaien", zegt een woordvoerder.
Op dit moment zijn er 450 fulltime banen ingevuld bij de GGD. Het plan was om het aantal contactonderzoekers uit te breiden naar 850. Maar doordat er minder onderzoek gedaan wordt, zijn er nu niet meer dan 550 mensen nodig.
Een bron- en contactonderzoek door de GGD volgt na iedere positieve test. In zo'n geval wordt geprobeerd uit te zoeken met wie de persoon gedurende de besmettelijke periode in contact bent geweest. Huisgenoten en nauwe contacten moeten twee weken in quarantaine.
Nog geen twee maanden geleden werd de GGD verrast door het bericht van minister De Jonge over de grote opgave die ze te wachten stond. Begin mei kondigde die aan dat iedereen met klachten per 1 juni getest kon worden. Uit een onderzoek van De Groene Amsterdammer bleek dat de GGD'en pas diezelfde avond op de hoogte werden gebracht.
Koepelorganisatie GGD GHOR Nederland werkte in mei een opschalingsplan uit. In het plan werd gerekend met de schatting van het RIVM die rekening houdt met dagelijks 30.000 nieuwe mensen die klachten ontwikkelen. Voor al die mensen moest testcapaciteit en een eventueel bron- en contactonderzoek beschikbaar zijn.
"Een enorme klus", schreef een GGD-directeur destijds over het opschalen van de capaciteit. Het betekende in de praktijk dat honderden GGD-medewerkers intern zijn opgeleid om bron- en contactonderzoeken te kunnen uitvoeren. Ook zijn er extra mensen aangenomen.
Uit cijfers van het RIVM blijkt dat er in juni ruim 250.000 testen zijn uitgevoerd. Dat zijn niet de verwachte 30.000 maar eerder 8500 tests per dag. Over de gehele maand bleken zo'n 3300 mensen positief. 420 van hen zijn opgespoord door bron- en contactonderzoekers. Deze besmette personen zouden anders mogelijk niet ontdekt zijn.