Beide Kamers van het Duitse parlement hebben ingestemd met het plan om het gebruik van kolenenergie langzaam af te bouwen. In 2038 moet de laatste Duitse kolencentrale sluiten.
Daarnaast trekt de Duitse regering 40 miljard euro uit om regio's te ondersteunen die door de sluiting van kolencentrales zwaar worden getroffen.
Het plan maakt deel uit van de Duitse energietransitie. Het land deed eerder ook al de belofte om tegen eind 2022 met kernenergie te stoppen.
Volgens minister Schulze van Milieu is Duitsland daarmee het eerste ge√Øndustrialiseerde land dat zowel het gebruik van kernenergie als kolen achter zich laat.
Oppositiepartijen zijn kritisch. Zij willen dat het gebruik van kolen al eerder stopt, voor 2030. De partij Die Linke noemde het een zwarte dag voor het klimaat.
Ook milieuorganisaties als Greenpeace zijn teleurgesteld. Zij vrezen dat in dit tempo de klimaatdoelen van Parijs niet gehaald worden.