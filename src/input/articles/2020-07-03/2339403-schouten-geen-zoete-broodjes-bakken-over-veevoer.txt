Minister Schouten (Landbouw) gaat ervan uit dat haar plan doorgaat om de uitstoot van stikstof te verlagen door minder eiwit in veevoer toe te staan. De maatregel moet op 1 september ingaan.
Boeren voeren actie tegen het plan, omdat het niet nodig zou zijn en nadelig voor de gezondheid van het vee. De Tweede Kamer vroeg Schouten vannacht het Planbureau voor de Leefomgeving een alternatief van de sector en het plan van de minister te laten doorrekenen door het Planbureau van de Leefomgeving.
Schouten herhaalde vanochtend dat ze de berekeningen nog weleens wil laten doen, maar ze wil geen "zoete broodjes bakken". Ze wil niet de indruk wekken dat haar plannen van tafel zijn. De minister weet ook niet of het planbureau de berekeningen in zo'n korte tijd kan doen.
Volgens haar houdt de regeling die zij heeft bedacht, wel degelijk rekening met de gezondheid van de dieren. Ze voegde eraan toe dat haar plan uitvoerbaar en handhaafbaar is en ze verwacht dat het standhoudt bij de rechter. Ze denkt dat de alternatieven daar niet aan voldoen.
Schouten benadrukte dat het kabinet dit jaar 75.000 nieuwe woningen wil bouwen, dat het hele pakket aan stikstofmaatregelen erop is gericht dat te halen en dat zij daaraan is gebonden.