Reisorganisatie Corendon gaat toch niet vanaf 10 juli naar Turkse badplaatsen vliegen. Het bedrijf zegt nu in ieder geval tot 22 juli geen vakantievluchten naar Turkije aan te bieden, en daarna alleen indien als het reisadvies versoepeld is. Turkije heeft nog altijd een oranje en dus negatief reisadvies.
Vorige week zei premier Rutte het onverstandig te vinden dat Corendon vakantievluchten naar Turkije zou hervatten. "Je mag vliegreizen naar Turkije aanbieden als je denkt veel klanten te hebben die een noodzakelijke reis moeten maken. Maar dit zijn natuurlijk vakantiereizen en dat moet je gewoon niet doen", zei hij toen.
En deze week zei minister van Nieuwenhuizen van Infrastructuur het "heel erg asociaal" en onverantwoordelijk te vinden als mensen nu op vakantie gaan naar Turkije.
Corendon zegt nu tot het uitstel te hebben besloten naar aanleiding van een motie die de Tweede Kamer vannacht aannam. Daarin wordt de regering opgeroepen de Kamer zo snel mogelijk te informeren over beleid ten aanzien van vluchten naar risicovolle gebieden.
Corendon hoopt dat er daardoor minder "oneerlijke concurrentie" zal zijn van andere luchtvaartmaatschappijen die op Turkije vliegen. Het bedrijf zegt er nu van uit te gaan dat ook andere maatschappijen geen vluchten naar Turkije aanbieden die specifiek op vakantiegangers zijn gericht.
Onder meer KLM en Turkish Airlines vliegen ook tussen Nederland en Turkije, maar die vliegen naar steden als Istanbul en Ankara en niet naar badplaatsen als Antalya. Maar de Turkse maatschappijen Pegasus en Sunexpress vliegen al wel tussen Antalya en Schiphol.