Op het Malieveld hebben vijftig à zestig boeren een protestactie gehouden. Op een podium aan de rand van het grasveld waren toespraken.
De manifestatie verliep rustig. De boeren waren met zo'n tien tractoren gekomen, die in de buurt van het Malieveld werden geparkeerd.
Organisator Agractie had vergeefs geprobeerd Tweede Kamerleden uit te nodigen. De actiegroep wil vanmiddag op meer plaatsen in het land kleine protestacties houden. Er zal "in klein verband" worden geprotesteerd in onder meer Zwolle, Enschede, Almelo en Leeuwarden.
Rond 14.30 uur zetten meerdere boeren hun trekkers stil op de A1 ter hoogte van het Overijsselse Holten, meldt RTV Oost.
Ook verschenen er kort na het middaguur boeren bij het Mediapark in Hilversum, waar ze hun tractoren bij de hoofdingang parkeerden.
Op meerdere plaatsen in het land zijn agrariërs naar politiebureaus gegaan om aangifte te doen tegen minister Schouten. Ze vinden het plan om de veevoerregeling verplicht te maken dierenmishandeling. Ze zeggen onder meer dat minder eiwitrijk veevoer ervoor zorgt dat de dieren minder goed groeien.
Gisteravond werd op verschillende plaatsen met tractoren gedemonstreerd, maar die protesten werden rond middernacht beëindigd. In de ochtendspits waren nergens tractoren op de snelwegen te zien.
Vanmorgen vroeg verschenen al wel twee jonge boeren op het Malieveld:
De politie was met veel agenten aanwezig in Den Haag. De toegangswegen naar de binnenstad waren vannacht en vanochtend met vrachtauto's afgesloten, maar omstreeks 09.00 uur werden de wegen vrijgegeven. Wel bleven de trucks klaarstaan om indien nodig de straten weer af te zetten.
Gisteravond gingen boeren met zo'n 25 tractoren naar het Binnenhof, waar minister Schouten met de Kamer discussieerde over haar plan veevoer met minder eiwitten verplicht te stellen.
Het Kamerdebat duurde tot diep in de nacht. Om 03.30 uur nam de Kamer een motie aan waarin Schouten wordt opgeroepen het plan en een alternatief plan van de boerenorganisaties door te laten rekenen door het Planbureau voor de Leefomgeving. Maar Schouten wil de maatregel komend najaar hoe dan ook laten ingaan.
Minder eiwitten in het veevoer moet leiden tot minder stikstofuitstoot. Volgens Schouten is haast geboden, omdat anders bijvoorbeeld de bouw in problemen komt, die ook een bijdrage moet leveren aan het verminderen van stikstof.
Boeren zijn bang dat hun dieren te weinig eiwitten krijgen en dat dat slecht is voor hun gezondheid. Ook vinden ze in het algemeen dat ze met te veel regels en verplichtingen worden geconfronteerd.
Landbouworganisatie LTO roept Schouten op de Kamermotie uit te voeren. Volgens LTO kan de doorrekening binnen drie weken worden gemaakt. Als dat niet lukt, is er een probleem, waarschuwt LTO, want dat de minister de hoeveelheid eiwitten in het voer gaat bepalen is "geen begaanbare weg". Het staat volgens de organisatie "haaks op de ambitie om de regeldruk te verminderen".
Gisteravond waren er ook in andere plaatsen boerenacties. Boeren protesteerden met tractoren in onder meer Breda, Groningen en Alkmaar.